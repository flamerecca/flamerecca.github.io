《虛空藏菩薩經》（Âkâsha-garbha-sûtra）

一卷， 姚秦‧佛陀耶舍（Buddhayashas）於 408-413 年譯。

《大正藏》第十三冊（T. 405, vol. 13, pp. 647c-656b）。


如是我聞。一時，佛住佉羅底翅山，依牟尼仙所住之處，與無量大比丘眾，復與無量無邊、阿僧祇、恒河沙數菩薩摩訶薩俱，皆從他方異佛剎來。爾時，世尊欲為大眾說四辯才．三明．梵行住．破惡業障陀羅尼經。

爾時，西方過八十恒河沙世界，有一佛剎，名一切香集依，其中眾生成就五濁。彼國有佛，名勝華敷藏如來．應供．正遍知．明行足．善逝．世間解．無上士．調御丈夫．天人師．佛．世尊，彼佛今正為諸大眾轉妙法輪。彼有菩薩摩訶薩，名虛空藏，已從彼佛聞深妙法，得諸禪定。時，彼菩薩見於他方無量、無邊、阿僧祇數諸大菩薩，身昇虛空，往詣東方，又復遙見東方世界有大光明。即便往詣勝華敷藏佛所，頭面禮足，遶百千匝，胡跪合掌，而白佛言：「世尊！我見他方無量、無邊、阿僧祇數諸大菩薩，身昇虛空，往詣東方，又復遙見東方世界有大光明。以何因緣，而有斯事？唯願為我具解說之。」

時，勝華敷藏佛告虛空藏菩薩言：「善男子！東方去此，過八十恒河沙世界，有一佛剎，名曰娑婆，其中眾生成就五濁。彼國有佛，名釋迦牟尼如來．應供．正遍知．明行足．善逝．世間解．無上士．調御丈夫．天人師．佛．世尊。今者在於佉羅底翅山，依牟尼仙所住之處，為令法流不斷絕故，為令三寶常住世故，為降諸魔建法幢故，為閉生死開般涅槃故；為諸菩薩及以聲聞諸來大眾，欲說四辯才．三明．梵行住．破惡業障陀羅尼經故；欲令十方諸佛剎土一切菩薩，從歡喜地乃至補處，住不共法，不隨他信，善於方便，具無礙辯，如此大士悉雲集故，是以彼佛放斯光明。其諸菩薩見此光已，乘虛而往，至彼惡世，為諸眾生說破惡業障陀羅尼。彼佛國土亦具五濁，與此世界等無有異。汝今應往娑婆世界，禮拜供養，聽受正法，并為彼國諸惡眾生，說破惡業障陀羅尼。」

時，虛空藏菩薩摩訶薩聞佛語已，歡喜踊躍，與八十億菩薩同時發聲，而白佛言：「世尊！我今渴仰，欲見彼佛。今當承佛威神，詣娑婆世界釋迦牟尼佛所，禮覲供養，聽受正法，亦為彼國諸惡眾生，說破惡業障陀羅尼。」

時，勝華敷藏佛答虛空藏菩薩摩訶薩言：「善哉！善哉！汝自知時。」

時，虛空藏菩薩摩訶薩即與八十億菩薩俱，頂禮佛足，身昇虛空，詣娑婆世界。

爾時，西方有如意寶珠光現，以無量釋迦毘楞伽寶而為圍遶。其珠光明，蔽於一切人天八部、聲聞、菩薩，日月星辰，地水火風界所有光明，皆不復現。時會大眾，唯睹佛光及以珠光無量、無邊、不可思議、不可言說，無復餘色，唯見虛空。

爾時，如來光相照曜。時會大眾，各不自見，亦不見他，一切諸色悉滅無餘。不與眼對，不得自身色相、形貌，及於所觸，無彼、無此，亦無中間。隨所視方，皆悉如是。亦復不見日月星宿、地界、水界、火界、風界，悉皆無有與眼對者。耳不聞聲，鼻不嗅香，舌不知味，身不覺觸，諸心數法亦無所緣。於我、我所無復起相，亦無六入分別之想，不得諸大。諸來大眾，唯見佛光及以珠光，其珠純以無量釋迦毘楞伽寶，而為圍遶。於其會中諸大菩薩，位登十住，得首楞嚴三昧及一生補處者，見此相已，身心安隱，不驚不怖。所以者何？緣解法相、自性真實，及以於如第一義空故。其餘菩薩及聲聞眾，天、龍、夜叉、乾闥婆、阿修羅、迦樓羅、緊那羅、摩睺羅伽、鳩槃茶、餓鬼、毘舍遮、富單那、迦吒富單那、人、非人等，見此相已，驚怖迷悶，其心擾亂，各不相見，亦無問處。心自思惟：不知何緣有此異相？亦復不知是誰神力？

爾時，眾中有一菩薩摩訶薩，名曰梵頂，稽首佛足，長跪合掌而說偈言：「

一切法自性，眾生無知者，

繫著於色陰，六情所愚惑，

不見於一陰，推尋求色陰。

於佛法生疑，今會有此人，

願說決定法，為斷諸疑網。

使知彼此岸，逮得虛空忍，

勇健入三昧，身相不可說。

如意大寶珠，常在其頂上，

釋迦毘楞伽，而以圍遶之。

此會諸大士，位皆十地者，

得首楞嚴定，及一生補處。

斯等諸菩薩，悉皆遙見之。

睹此瑞相已，必知勝士來，

禮覲無上尊，因說深妙法。

安慰怖眾生，歸依天人師，

勇猛所行處，教化熟眾生。」

爾時，世尊而說偈言：

善哉如汝說，定者所行處，

身相不可見，修慧能推求。

此是虛空藏，常所行止處，

無依無戲論，三昧力示現。

眾生著二見，常為所迷惑，

以彼迷惑故，不知彼此岸。

欲離於二見，修不可說行，

速疾得究竟，滿足於諸地。

「復次，善男子！初發心菩薩摩訶薩，初可說相及攀緣相，修六波羅蜜，乃至知於地、水、火、風、虛空及識生滅之相、如實之性。復知諸法不可言說，無有自性，無生、無滅，無有攀緣，不動、不搖，空無所有。一切諸法如是修行，離斷常見，不生怖畏；於一切法不起觸想，心無攀緣，空無所有。如是修行，速疾具足六波羅蜜，更不復住斷常見中。」

當於如來說此語時，一切大眾見聞覺知如本色像，而於境界不取其相。

爾時，世尊即伸右手，指於西方，而作此言：「如斯光瑞，是虛空藏菩薩摩訶薩欲來之相。是菩薩具諸三昧，猶如大海；住菩薩戒，如須彌山；忍辱之心，猶如金剛；精進勇猛，猶如疾風；智如虛空，慧如恒沙；諸菩薩中，如大勝幢，向般涅槃之大導師；善根之地，是貧窮者吉祥之瓶；入闇者日，失道者月；是怖畏者所歸依處，煩惱焦熱甘露之水；善根者杖，般涅槃橋，生天者梯，度生死船；由曠路乘，誹謗、惡口、熱惱者蓋；降諸外道，猶如狮子；能淨諸見，猶如雨水；破煩惱怨，猶如霹靂；毀戒者藥，生善根芽，猶若春澤；莊嚴菩薩，猶如華鬘；顯善惡行，猶如明鏡；無慚愧者上妙衣服；三苦病者之大良醫，是熱渴者明月之珠，疲極者床；具諸三昧，猶如日珠；趣菩提路，大牛之車；遊禪定者，清涼華池；助菩提鬘，波羅蜜果；是十地中如意摩尼，是求首楞嚴者波利質多羅樹；伐惡見刀，斷煩惱習，猶如金剛；降伏諸魔，生諸功德，智慧寶藏，依於一切諸佛功德；是諸緣覺所依窟宅，是聲聞眼、生天者眼；行邪道者正直之路，是畜生歸，餓鬼之怙，是地獄救；一切眾生無上福田，三世諸佛第一輔臣，能護法城；已具莊嚴十八不共諸佛祕藏，滿足成就佛之智慧，一切人天所應供養；唯除如來，餘無及者。汝等大眾，皆應深心恭敬、奉迎虛空藏菩薩摩訶薩。隨力所能，應以妙寶幢幡、傘蓋、華香、瓔珞、末香、塗香、衣服、臥具，歌唄讚歎，平治道路，種種莊嚴，尊重供養。汝等大眾，皆亦應成如是功德器。」

爾時，大眾有從座起，向虛空藏菩薩所現瑞方，踊躍歡喜，顏貌怡悅，端目專注，俱共奉迎。餘菩薩摩訶薩及大聲聞，天主、龍主、夜叉主、乾闥婆主、阿修羅主、迦樓羅主、緊那羅主、摩睺羅伽主、五通仙人主，各作是念：我等當辦何等最上、最妙供具，而以供養彼大士耶？

爾時，虛空藏菩薩摩訶薩，即以神力變娑婆世界，除眾穢惡，及諸丘山、瓦礫、荊棘、坑坎、堆阜、曠野、險隘，風塵、雲霧皆悉澄霽。七寶為地，平坦如掌，無量眾寶以為林樹，枝葉花果皆以寶成，名華軟草亦復如是，香氣芬烈普熏世界。娑婆界中一切眾生無諸苦患，盲、聾、瘖、啞、癃殘、百疾一時除愈；其怨惡者，咸生慈心；地獄、餓鬼諸楚痛聲，皆悉休息，飲食、衣服、莊嚴之具自然豐足。其諸眾生妙色端正，支節具足，威德第一，除諸結使，心得寂靜，於諸善根深生欣樂，以清淨信，安住三寶。一切大眾兩手皆有如意摩尼，於其珠內出大光明，遍照世界。并奏天樂，雨種種寶雜色寶衣，又雨種種妙莊嚴具，寶鬘、寶蓋、種種寶器，種種天衣，金鎖瓔珞，真珠瓔珞，青紅赤白雜色蓮華，雨沈水香、牛頭栴檀，遍滿世界。其路兩邊，有七寶臺，如帝釋殿。又其臺中，婇女盈滿，顏貌端嚴，猶如魔后，作天伎樂，出五音聲。又於佛上，有天七寶，大梵王蓋，懸處虛空，供養如來，其蓋周圓百千踰闍那。復以寶網羅覆其上，真珠毦帶垂飾四面，蓋中演出種種樂音，清妙和雅，超絕人天。一切大地、草木、叢林、華果、枝葉，皆出妙聲，宣暢大乘六波羅蜜、諸地行法。聞其聲者，於無上道皆不退轉，亦有逮得無生忍者。

爾時，大眾見虛空藏菩薩摩訶薩神變奇特，心生歡喜，歎未曾有，各作是念：「此菩薩摩訶薩，既現如斯大神通力，不久必來至此世界。我等今者當設何座以供待之？」

當於眾會作此念時，即於佛前，有寶蓮華，從地踊出，白銀為莖，黃金為葉，金剛為臺，琉璃為實，瑪瑙為鬚，梵色寶珠以為鬚本，頗梨為蕊，其華縱廣百踰闍那，有八十億諸寶蓮華周匝圍遶。

爾時，虛空藏菩薩忽然在彼寶蓮華上，結跏趺坐，又見頂上如意寶珠，以無量釋迦毘楞伽寶而為圍遶。其八十億菩薩，各各坐餘寶蓮華上。

爾時，彌勒菩薩摩訶薩即便說偈，問藥王菩薩摩訶薩言：

「我自從昔來，見諸菩薩眾，

有來覲世尊，先圍遶恭敬，

頭面接足禮，然後退就坐。

云何此大士，現斯神通力，

不修菩薩儀，而坐寶蓮華？」

爾時，藥王菩薩摩訶薩以偈答曰：

「此大智慧士，善住深妙法，

不依妄想心，而來見世尊。」

爾時，彌勒菩薩摩訶薩復以偈問：

「若不見眾生，及以諸法相，

其心常安住，諸法真實際。

云何而示現，自在神通力？

唯願為演說，除我此疑惑。」

爾時，藥王菩薩摩訶薩復以偈答：

「今此大士夫，勇健入方便，

為熟眾生故，現此神通力。

若不住實際，愚惑諸凡夫，

明智開俗諦，為入真諦故。」

爾時，世尊告藥王菩薩摩訶薩：「善哉！善哉！善男子！如汝所說。一切凡夫眾生，不能思量一須陀洹解脫行處；一切眾生得須陀洹，不能思量一斯陀含解脫行處；一切眾生得斯陀含，不能思量一阿那含解脫行處；一切眾生得阿那含，不能思量一阿羅漢解脫行處；一切眾生得阿羅漢，不能思量一辟支佛解脫行處；一切眾生成辟支佛，不能思量一與般若波羅蜜相應菩薩摩訶薩方便行處、成熟眾生；一切眾生得般若波羅蜜相應菩薩摩訶薩方便行處、成熟眾生，不能測量乃至得無生法忍菩薩摩訶薩舉足下足、方便行處、及解第一義諦、成熟眾生；一切眾生得無生法忍菩薩摩訶薩方便行處、及解第一義諦、成熟眾生，不能測量得四辯才菩薩摩訶薩舉足下足、方便行處、及解第一義諦、成就眾生；一切眾生得四辯才菩薩摩訶薩方便行處、及解第一義諦、成熟眾生，不能測量住般若波羅蜜、究竟首楞嚴三昧菩薩摩訶薩舉足下足、方便行處、及解第一義諦、成熟眾生。善男子！是虛空藏菩薩摩訶薩，已無量劫，得無生忍，具無礙辯，究竟滿足首楞嚴定，住最上地決定堅固，終無傾動；善知眾生深心所行、應睹神變莊嚴之事、又復應見虛空藏菩薩摩訶薩欲來瑞相；又有見虛空藏菩薩摩訶薩，得離欲地，住地、入地故，示入無邊空處三昧，於西方沒，而來現此；時，諸眾生怖畏、惑亂；入於俗諦，現大莊嚴，為欲成熟諸眾生故。

「又，善男子！是虛空藏菩薩摩訶薩，若現第一義諦無生莊嚴，諸天及人乃至八地菩薩，皆當迷悶，無能見其境界行相、善入如是深妙功德。善男子！虛空藏菩薩摩訶薩，巧方便慧，深入一切諸佛法海，離諸疑惑，不依他故。智慧善巧，於諸菩薩摩訶薩中，最上幢王。善男子！虛空藏菩薩是一切眾生生天、般涅槃大明導主，能斷一切煩惱心患，善治身毒、及四大病。若有眾生起惡邪見，輪迴迷沒生死曠野，無善方便，不知生天、般涅槃路；若有眾生稱虛空藏菩薩摩訶薩名，至心歸命，燒堅黑沈水、及多伽羅香，恭敬禮拜。時，虛空藏菩薩觀此眾生心心善根。若見眾生諸見、煩惱之所惑亂，若見過去善根種子心所行業，於佛法僧布施、持戒、忍辱、精進、禪定、智慧，及餘功德隨所堪能。時，虛空藏菩薩摩訶薩觀彼眾生，隨所應見，於其夢中現種種形，即以方便而為說法。

「善男子！若有眾生應於寤覺見虛空藏菩薩摩訶薩，即於目前見種種形。即以方便開正直道，破諸眾生惡業、邪見、惡願、惡歸、惡處、惡取，如是計著悉令解脫。身口意業無諸邪曲，趣正直道、正業、正見、正願、正歸、正處、正取，常獲親近諸善知識，速疾捨離臭結煩惱，永免三塗八難之苦，常行善業，得自在力，乃至漸漸入深法忍。

「若諸眾生種種身病，及心狂亂，聾盲瘖啞，手足拘躃，諸根不具。稱虛空藏菩薩摩訶薩名，至心歸命，燒堅黑沈水、及多伽羅香，恭敬禮拜，或從乞藥，或願除愈。時，虛空藏菩薩摩訶薩即隨其願，或現梵天像，或現釋提桓因像，或現毘沙門像，或現四天王像，或現焰摩天像，或現兜率陀天像，或現自在天像，或現大自在天像，或現婆羅門像，或現剎帝利像，或現長者像，或現居士像，或現大臣官屬像，或現童男、童女像，或現父母、親屬像，或現執金剛像，或現天、龍、夜叉、乾闥婆、阿修羅、迦樓羅、緊那羅、摩睺羅伽、人、非人像。現如是等種種諸像，在於夢者及寤者前，為說病相。并為分別諸藥對治，病狀如此，應服此藥；若如是病，宜服彼藥。諸眾生等既聞說已，各隨所應，而合諸藥，若自無者，菩薩悉與。是諸眾生或有一服、二服、三服，眾病皆愈，或有但見所現之身，病即除者。

「如是，善男子！是虛空藏菩薩摩訶薩具大慈悲。若有眾生貧窮困苦，欲求大富，欲多誦習，欲樂多聞，欲求解脫，欲求離欲，欲求禪定，欲求名稱，欲得第一，欲求善巧，欲得自在，欲得端正，欲求好色，欲得妙聲，欲求好香，欲得上味，欲求好觸，欲得飲食，欲求勇健，欲得種姓高貴，欲願生男，欲願求女，欲得眷屬，欲求福德，欲得成就六波羅蜜，欲得巧言，欲求覆護一切眾生，欲得免脫一切牢獄，欲斷一切諸惡律儀。有施心者，願建立之，乃至智慧亦復如是。欲得長壽；欲願多財，得已能用；欲令慳者，能行布施；其毀禁者，令堅持戒；若瞋恚者，令修忍辱；其懈怠者，使住精進；散亂心者，教修禪定；其愚癡者，令修智慧；不定乘者，勸學聲聞；著我眾生，教緣覺乘。若有眾生離大慈悲，自惜己身，捨諸眾生，願離此心，生大慈悲，不自護身，攝取眾生，發阿耨多羅三藐三菩提心。善男子！時，虛空藏菩薩摩訶薩，知彼心已，即現方便，令此眾生捨離先心，起大慈悲，不護己身，不捨眾生，發菩提心，住四梵行。

「若有眾生樂大慈悲，欲求救濟一切眾生，欲願安住阿耨多羅三藐三菩提，於阿練若處，若在林中，若於露地，燒堅黑沈水、多伽羅香，合掌恭敬，向於十方，五體投地，至心歸命虛空藏菩薩摩訶薩。而便說此陀羅尼咒：

『阿蜜栗舍，阿蜜栗舍，迦樓尼迦，遮羅，遮羅，毘(薄履反下皆同)遮羅， 珊(素干反)遮羅，迦樓尼迦，羅母，羅母，母樓(力斗反下同)鞞(步倪反下皆同)迦陀，履摩目佉(去佐反)，浮樓闍婆(步可反)奈，迦樓尼迦，真多摩尼，富羅耶，迦樓尼迦，薩埵(都果反下同)舍迷(莫隸反吳音讀)他跛夜，阿若(而夜反)陀梨踣(怖得反下同)鈐(巨耽反下皆同)踣鈐羅底(都履反下同)毘鞞迦鈴臺(徒履反)栗致毘鞞迦鈐迦樓尼迦否(方久反)梨夜鬥，磨磨(武佐反)，阿奢(始迦反)薩埵，跛履，波迦夜，阿輸迦(居佐反)伽(巨左反)底，娑婆呵』

「善男子！是虛空藏菩薩摩訶薩，或現天像，或示人像，或獐鹿像，或為鳥像，或不現形，隨彼所應，以諸方便而為說法。化度無量那由他百千眾生，令住聲聞乘、辟支佛乘、及住大乘。又於少時，建立眾生，住於大乘，得阿鞞跋致，乃至令得諸深三昧及陀羅尼，滿足十地者。善男子！是虛空藏菩薩摩訶薩，具大慈悲。若人思量乃可能知虛空邊際，無能測量虛空藏菩薩摩訶薩智慧、方便、大慈、大悲、及三昧力、成熟眾生之邊際者。善男子！是虛空藏菩薩摩訶薩，成就如是不可思議功德智慧。

「善男子！若有眾生心無諂曲，亦不幻偽，其心純至，順入正流，所見真實，不譏彼闕，不自矜高，不卑他人，離諸嫉妒，不自顯異，矯惑眾人，心本具足。善男子！是虛空藏菩薩摩訶薩，憐愍此等諸眾生故，以方便智，勇猛精進，修善方便，除滅此等諸眾生罪，令發阿耨多羅三藐三菩提心，一切善根皆悉迴向無上菩提，得不退轉，獲大勢力及精進力，為欲滿足六波羅蜜故，常勤修習大慈大悲，乃至究竟得阿耨多羅三藐三菩提。善男子！是虛空藏菩薩摩訶薩，成就如是不可思議功德，勇猛成就一切眾生。」

爾時，彌勒菩薩摩訶薩即從座起，頂禮佛足，而白佛言：「世尊！虛空藏菩薩摩訶薩，以何因緣，獨其頂上有此殊妙如意寶珠，以無量釋迦毘楞伽寶而為圍遶，光明顯曜，蔽於眾色，不與諸餘菩薩摩訶薩等？」

爾時，世尊告彌勒菩薩摩訶薩言：「是虛空藏菩薩摩訶薩具大慈悲，能拔眾生危厄險難。若有眾生犯根本罪，應墮惡趣，一切善根，皆已燒燃。虛空藏菩薩摩訶薩是大無明、邪見、黑暗之清淨朗日，是滅根本罪者之大良師，能拔疑箭；破善法器，能令完全。善男子！若有眾生犯波羅夷，斷善根栽，趣向地獄，無所歸依，智者所棄；悉能濟拔，開示真路，能洒眾生臭惡煩惱，令離惡趣，是昇人天、解脫者梯。若有眾生貪愚惑亂，能令覺悟。瞋恚害心及以癡暗，謗無因果，放逸不信，不畏未來，貪求無厭，極懷嫉妒，具十惡業，日夜增長，如此眾生，是虛空藏菩薩摩訶薩能除如上諸重罪業，安處人天解脫之處，猶如大車。善男子！是虛空藏菩薩摩訶薩，是諸天世人所應尊重，奉迎供養。」 爾時，彌勒菩薩摩訶薩白佛言：「世尊！云何名為犯根本罪波羅夷耶？若有眾生犯斯罪者，善根燒燃，墮於惡趣，離安隱處，永失一切天人之樂。是虛空藏菩薩摩訶薩，能令此等諸惡眾生，還得具足人天福樂？」

爾時，世尊告彌勒菩薩摩訶薩：「善男子！若灌頂剎帝利王有自在力，犯五根本罪，先所修習，皆悉燒燃，失安隱處，遠人天樂，墮於惡趣。何等名為五根本罪？

「善男子！所謂灌頂、剎帝利王領國土，有自在力。取兜婆物及四方僧物，或教人取，是則名犯初根本罪。

「復次，善男子！灌頂剎帝利王領國土，有自在力。毀謗正法，捨聲聞乘、辟支佛乘，捨無上乘，又制他人不令修學，是名第二犯根本罪。 「復次，善男子！灌頂剎帝利王領國土，有自在力。若復有人以如來故，剃除鬚髮，身被法服，持戒毀戒，有戒無戒。脫其袈裟，逼令還俗，或加杖捶，或復繫縛，或截手足，乃至斷命。自作、使他，造如此惡，是名第三犯根本罪。

「復次，善男子！灌頂剎帝利王領國土，有自在力。作五逆罪。何等為五？一者殺母，二者害父，三者殺阿羅漢，四者破和合僧，五者出佛身血。如是五無間罪，若犯一者，是則名為犯根本罪。是名第四犯根本罪。

「復次，善男子！灌頂剎帝利王領國土，有自在力。謗無因果，不畏未來，造十惡業道，亦教他人，令行十惡，是名第五犯根本罪。

「善男子！是名灌頂剎帝利五根本罪。若犯一者，此則名為犯波羅夷。先所修習一切善根，皆悉燒燃，離安隱處，失人天樂，墮於惡趣。善男子！是虛空藏菩薩摩訶薩，為此人故，起大慈悲，現生邊地。隨所應見，現種種形，或沙門像、婆羅門像，剎帝利長者、居士等像，而為其說一切種智、甚深大乘未曾有法、諸陀羅尼、及忍辱地，以如是等種種妙法，而引導之。灌頂剎帝利既聞法已，心生慚愧，極懷怖懼。向說法者，發露懺悔，先所犯罪，誓不更作。安住布施、持戒、忍辱、精進、禪定、智慧，勤修慈悲，生人天樂，般涅槃樂。

「復次，善男子！大臣亦有五根本罪，犯波羅夷。若有犯者，先所修習一切善根，皆悉燒燃，墮於惡趣，離安隱處，永失一切天人之樂。何等為五？謂彼大臣統理國土，依倚王力。取兜婆物及四方僧物，或教人取，是則名犯初根本罪。

復次，善男子！若彼大臣統理國土，依倚王力。破壞村邑、城郭、國土，或教人破，是名第二犯根本罪。復次，善男子！若彼大臣統理國土，依倚王力。毀謗正法，捨聲聞乘、辟支佛乘，捨無上乘，亦制他人，不令修學，是名第三犯根本罪。

復次，善男子！若彼大臣統理國土，依倚王力。若見有人以如來故，剃除鬚髮，身被法服，持戒毀戒，有戒無戒。脫其袈裟，逼令還俗，或加杖捶，或復繫縛，或截手足，乃至斷命。自作、使他，造如此惡，是名第四犯根本罪。

復次，善男子！若彼大臣統理國土，依倚王力，作五逆罪。何等為五？一者殺母，二者害父，三者殺阿羅漢，四者破和合僧，五者出佛身血。如是五無間罪，若犯一者，是則名為犯根本罪。是名第五犯根本罪。善男子！是名大臣五根本罪。若犯一者，此則名為犯波羅夷。先所修習一切善根，皆悉燒燃，離安隱處，失人天樂，墮於惡趣。善男子！是虛空藏菩薩摩訶薩，為此人故起大慈悲，現生邊地。隨所應見，現種種形，或沙門像、婆羅門像，剎帝利長者、居士等像，而為其說一切種智、甚深大乘未曾有法、諸陀羅尼、及忍辱地，以如是等種種妙法，而引導之。彼時大臣既聞法已，心生慚愧，極懷怖懼。向說法者，發露懺悔，先所犯罪，誓不更作。安住布施、持戒、忍辱、精進、禪定、智慧，勤修慈悲，生人天樂，般涅槃樂。

「復次，善男子！聲聞亦有五根本罪，犯波羅夷。若有犯者，先所修習一切善根，皆悉燒燃，墮於惡趣，離安隱處，失人天樂。何等為五？謂殺生、偷盜、淫泆、妄語、出佛身血。善男子！是名聲聞五根本罪。若犯一者，此則名為犯波羅夷，先所修習一切善根，皆悉燒燃，離安隱處，失人天樂，墮於惡趣。善男子！是虛空藏菩薩摩訶薩，為此人故起大慈悲，現生邊地。隨所應見，現種種形，或沙門像、婆羅門像，剎帝利長者、居士等像，而為其說一切種智、甚深大乘未曾有法、諸陀羅尼、及忍辱地，以如是等種種妙法，而引導之。時，彼聲聞既聞法已，心生慚愧，極懷恐怖。向說法者，發露懺悔，先所犯罪，誓不更作。安住布施、持戒、忍辱、精進、禪定、智慧，勤修慈悲，生人天樂，般涅槃樂。」

「復次，善男子！初發心菩薩趣向大乘，有八根本罪，犯波羅夷。先所修習一切善根，皆悉燒燃，墮於惡趣，離安隱處，失人天樂，亦失大乘境界之樂，久在生死，離善知識。

何等為八？謂彼菩薩宿業因緣，生五濁世，有餘善根，近善知識，歸趣甚深大乘之法，發無上心，智慧微淺。是初發心菩薩，又從他聞甚深空法，讀誦受持。復於少智愚癡人前，讀誦解說；餘人聞已，驚疑怖畏，於阿耨多羅三藐三菩提，心生退沒，樂聲聞乘，是名初發心菩薩犯於第一根本重罪。先所修習一切善根，皆悉燒燃，墮於惡趣，離安隱處，失人天樂，及以大乘境界之樂，壞菩提心。是故菩薩宜應先知，眾生善根及了彼心，隨其所堪，次第說法，如入大海，漸漸至深。善男子！是虛空藏菩薩摩訶薩，隨其所應，以種種形，現生其土，而為說法。令生慚愧，於所犯罪，發露懺悔，不墮惡趣，增進善根，長養阿耨多羅三貌三菩提心。

「善男子！又有初發心菩薩犯根本罪，畏墮惡趣，聞虛空藏菩薩摩訶薩名，至心願見，欲發露懺悔所犯罪故。於初夜後分，燒堅黑沈水、及多伽羅香，至心合掌，稱虛空藏菩薩摩訶薩名。善男子！時虛空藏菩薩摩訶薩隨其所應，現種種形，或現自身，或聲聞身，或剎帝利身、婆羅門身，乃至童男、童女等身。在彼犯罪初發心菩薩前，教令發露懺悔除罪。以善巧方便，開示甚深無上正真大乘之行．三昧總持．忍辱之地，捨諸惡趣，得不退轉阿耨多羅三藐三菩提心。精勤修行六波羅蜜，得力堅固猶如金剛，乃至自得阿耨多羅三藐三菩提。

「又，善男子！虛空藏菩薩摩訶薩，若不現身在其人前，教發露者；是初發心菩薩，應於後夜，合掌至心，而向東方，燒堅黑沈水、及多伽羅香，請明星言：『明星！明星！成大慈悲。汝今初出，照閻浮提，大悲護我，可為我白虛空藏菩薩摩訶薩，願於夢中示我方便，發露懺悔犯根本罪，令得大乘方便智眼。』善男子！彼初發心菩薩，即於夢中明相出時，虛空藏菩薩摩訶薩隨其所應，而為現身。以諸方便，令彼初發心菩薩，發露懺悔，先所犯罪。示方便智，令彼菩薩深懷驚怖，於阿耨多羅三藐三菩提心，得不忘三昧，堅住大乘，疾得滿足六波羅蜜，不久成就一切種智。

「復次，善男子！初發心菩薩語餘人言：『汝今不能樂於大乘，亦不能行六波羅蜜，終不能得阿耨多羅三藐三菩提，不如早發聲聞、辟支佛心，速盡生死入般涅槃。』餘如上說。是名初發心菩薩犯於第二根本重罪。

「復次，善男子！初發心菩薩語餘人言：『汝今何用受學波羅提木叉、律儀，當速發阿耨多羅三藐三菩提心，受持讀誦大乘經典。先所造作身口意業，諸不善行，當得清淨，不受未來諸惡果報。』餘如上說。是名初發心菩薩犯於第三根本重罪。

「復次，善男子！初發心菩薩語餘人言：『汝今不應聽受、讀誦聲聞經典，汝當覆蔽聲聞經典。聲聞法中無大果報，不能斷除結使煩惱。汝當聽受、讀誦清淨大乘甚深經典，又能消除諸不善業，疾得阿耨多羅三藐三菩提。』作此說已，有信受者，二人俱名犯根本罪，餘如上說。是名初發心菩薩犯於第四根本重罪。

「復次，善男子！初發心菩薩欺妄兩舌，希求名稱、利養、恭敬，讚大乘經，為他解說，而語人言：『我是善解摩訶衍者。』為貪利故。見他解說大乘經典，得供養者，憎毀輕疾，而自貢高，虛誑妄語，得過人法。作此行者，離安隱處，犯波羅夷，於大乘中為犯最重根本罪也。善男子！譬如有人欲趣寶洲，乘船入海，而於中路自壞其船，沒溺而死，不自濟命，豈能得寶，如初發心菩薩亦復如是。乘正信船，入於大乘深廣法海，始得入海，自壞信船，失智慧命，如是愚癡。初發心菩薩以嫉妒故，虛誑妄語，得過人法，而犯大乘重根本罪，餘如上說。是名初發心菩薩犯於第五根本重罪。

「復次，善男子！未來世中，初發心菩薩語在家、出家初發心菩薩言：『修多羅中甚深空義，及以三昧、諸陀羅尼忍辱之地，種種莊嚴，是大明智諸菩薩等所可觀行，受持讀誦大乘經典，又能為他分別演說。我自解了，以慈悲故，為汝等說。汝等亦當隨所說行，於深妙法而得知見。』彼初發心菩薩不作是言：『我讀誦思惟，從他聞解。』而言自得，皆是貪求利養因緣，而自衒賣。違負三世諸佛、菩薩及眾賢聖，犯於大乘最深重罪，失人天路，尚不能得聲聞、辟支佛乘，何由漸進到於大乘！善男子！譬如有人將導眾人，遊行曠野，經過叢林，極大飢渴，見彼林中有諸美果，而棄捨之，取於毒果，食已命終。善男子！彼人猶尚不能自濟，況復兼能度於餘人，彼初發心菩薩亦復如是。人身難得，今已得之，遇善知識，發大乘心，而貪利養，輕自衒賣，犯重根本罪。違負三世諸佛菩薩，為諸賢聖之所棄捨，墮於惡趣。是故婆羅門、剎帝利、毘舍、首陀羅，不應親近此惡菩薩，若親近者亦皆得罪，餘如上說。是名初發心菩薩犯於第六根本重罪。

「復次，善男子！未來惡世，初發心菩薩造作諸雜旃陀羅行，謂剎帝利旃陀羅，婆羅門旃陀羅，大臣旃陀羅，大將軍旃陀羅，毘舍旃陀羅，首陀羅旃陀羅。何等名為旃陀羅義？彼謂造作諸惡心業。此惡比丘自言智慧，自恃財寶，行於布施，放逸憍慢，瞋嫌憎嫉餘善比丘，共相鬥諍；恃王臣力，取善比丘物，以奉大臣，大臣得已，傳以上王，佛法僧物亦復如是。善男子！王與大臣及惡比丘犯根本罪，餘如上說。是名初發心菩薩犯於第七根本重罪。

「復次，善男子！未來惡世，初發心菩薩造作諸雜旃陀羅行，謂剎帝利旃陀羅，婆羅門旃陀羅，大臣旃陀羅，大將軍旃陀羅，毘舍旃陀羅，首陀羅旃陀羅。此惡比丘恃怙國王及大臣力，自言智慧，自恃財寶，行於布施；輕戲毀辱諸善比丘，鬥諍惱亂；法說非法，非法說法，捨正經律，顛倒義論；斷學般若，離慈悲心；不信如來所說經典、巧方便戒，違法立制；令諸清淨善行比丘，廢於坐禪、讀誦經典，無苦惱者生其苦惱，有苦惱者復令增長；恒懷惡心，壞善威儀，行住坐臥無復時節，毀禁破戒；實非沙門，自言沙門，實非梵行，自稱梵行；不解經典，為他解說，邀致四眾，供養恭敬。善男子！王與大臣及惡比丘犯根本罪，餘如上說。是名初發心菩薩犯於第八根本重罪。善男子！彼善比丘坐禪誦經，皆是佛法出要正因，是上福田，又是忍辱三昧法器，能說妙法，成就眾生，破無明黑暗，開世間眼，濟拔眾生煩惱業惡。若彼惱亂，故犯重罪。是善男子犯八根本重罪者，未能深入於佛正法，以功德智慧極微少故。

「善男子！是初發心菩薩犯此八根本重罪已，先所修習一切善根，皆悉燒燃，犯波羅夷，離安隱處，失人天樂，及以大乘境界之樂，壞菩提心，墮於惡趣，輪迴生死，離善知識。善男子！是虛空藏菩薩摩訶薩現種種形，示生其土，或現剎帝利形，或現婆羅門形，或現聲聞形，或現辟支佛形，乃至童男童女等形。在彼犯罪初發心菩薩前，而為說法，令生慚愧，極大驚怖。又教發露，懺悔除罪。以善巧便，開示甚深無上正真大乘之行．三昧總持．忍辱之地，捨諸惡趣，得不退轉阿耨多羅三藐三菩提心，精進修行六波羅蜜，得力堅固，猶如金剛，乃至疾得無上菩提。

又善男子！虛空藏菩薩摩訶薩若不現身在其人前，教發露者。是初發心菩薩應於後夜，合掌至心，而向東方，燒堅黑沈水及多伽羅香，請明星言：「明星！明星！成大慈悲。汝今初出，照閻浮提，大悲護我，可為我白虛空藏菩薩摩訶薩，願於夢中示我方便，發露懺悔，犯根本罪，令得大乘、方便智眼。善男子！彼初發心菩薩，即於夢中明相出時，虛空藏菩薩摩訶薩隨其所應，而為現身。以諸方便，令彼初發心菩薩於所犯罪，深懷驚怖。示方便智，令彼菩薩發露懺悔，於阿耨多羅三藐三菩提心，得不忘三昧堅住大乘，疾得滿足六波羅蜜，不久成就一切種智。

「善男子！彼虛空藏菩薩摩訶薩，勇猛饒益一切眾生故，其頂上得有如此如意寶珠，復以無量百千釋迦毘楞伽寶，而為圍遶，不與一切諸菩薩等。善男子！是虛空藏菩薩摩訶薩，成就如斯不可思議方便智慧。

「復次，善男子！若有眾生聞虛空藏菩薩摩訶薩名，或造形像，或設供養，是人現世無諸災患，水不能漂，火不能燒，刀不能傷，毒不能中，人及非人無能為害，亦無囹圄、盜賊、怨家、諸惡、疾病、飢渴之苦；隨壽長短，必無夭橫；臨命終時，眼不見色，耳不聞聲，鼻不聞香，舌不知味，身不覺觸，手足諸根不能為用，唯餘微識及身溫暖。時，虛空藏菩薩摩訶薩，隨彼眾生所事之神，而現其身，或轉輪聖王身，或提頭賴吒身，或毘沙門身，或毘樓勒迦身，或毘樓博叉身，或餘天身，或龍、夜叉、乾闥婆、阿修羅、迦樓羅、緊那羅、摩[睺]羅伽、人、非人等身，在其人前，而說偈言：

『四聖諦義，智者應觀。若解了者，能離生死。』

「善男子！時，彼眾生於命臨終，既見其昔所事之神，又聞為說如此要偈，既終之後，不墮惡趣。因斯力故，速免生死。又，善男子！若有眾生心樂佛法，虛空藏菩薩摩訶薩，於其臨終而現佛形，為說偈言：

『佛智真實，度生死海，速求佛智，得盡諸苦。』

「善男子！時，彼眾生得見佛身，又聞此偈，至心觀察，歡喜踊躍，不能自勝。命終之後，得生淨國，永不更在五濁世界。常獲親近彼佛如來，又聞妙法，不久當得阿耨多羅三藐三菩提。善男子！是虛空藏菩薩摩訶薩，隨彼眾生臨終之時，應聞妙法及應見僧，亦皆普示。善男子！是虛空藏菩薩摩訶薩，成就如此不可思議方便智慧。

「復次，善男子！種種眾生欲得三昧自在之力，應於後夜，淨自洗浴，著新潔衣，燒堅黑沉水及多伽羅香，於一切眾生起慈悲心，向於東方至心合掌，稱虛空藏菩薩名，而作是言：『憶持大智虛空藏，得大慈悲，唯願施我，不忘三昧。』即便說此陀羅尼言：

『毆(於后反)漏母漏諾踦(去支反)博叉(楚垢反)底(都履反下皆同)隸(吳音讀之下同)娑勿陀邏婆(步可反)[多*頁](都可反)隸奈夜奈夜 摩訶迦樓尼迦　阿[少/兔](奴后反)播閻(市鹽反)婆(薄賀反下閻婆皆同)悉寐(莫履反下皆同)栗底　西伽(巨左反)羅閻婆悉寐栗底跋(薄葛反)闍邏闍婆悉[寐-爿+(怡-台)]栗底盧舍悉[寐-爿+(怡-台)]栗底　阿婆(步可反)遮奈悉[寐-爿+(怡-台)]栗底　浮侈(邪賀反)俱致悉[寐-爿+(怡-台)]栗底　娑婆呵』

「善男子！是虛空藏菩薩摩訶薩，即令彼人得於三昧自在之力。

「復次，善男子！若有眾生，樂欲讀誦種種書論，欲伏眾生。所謂彼論，或是佛說，或菩薩說，或聲聞說，或世人說。是人應於後夜，淨自洗浴，著新潔衣，燒堅黑沈水及多伽羅香，於一切眾生起慈悲心，向於東方至心合掌，稱虛空藏菩薩摩訶薩名，而便誦此陀羅尼咒：

『阿禰邏闍鞞，鈐浮娑闍鞞，耶婆奈闍鞞，博廁娑迷，波吒邏闍鞞，他奈婆邏鞞，薩多羅伽邏泥，休磨休磨，摩訶伽樓尼迦，娑婆呵』

「善男子！是虛空藏菩薩摩訶薩即令彼人，得於憶持不忘之力。

「善男子！若有眾生欲入大海，欲為商賈，欲服湯藥而求力驗，欲脫繫縛，欲脫枷鎖，欲求免脫輸送財物；若愛別離，若怨憎會，欲避水火，欲避盜賊，欲避狮子，欲避虎狼毒蛇之難，欲免疾病飢渴之患，欲求尊位。有如是等諸所求欲，稱虛空藏菩薩摩訶薩名，恭敬供養虛空藏菩薩摩訶薩，皆令滿願。

「復次，善男子！若有王子貪樂王位，欲希灌頂，得自在力。應於後夜，淨自洗浴，著新潔衣，燒堅黑沈水及多伽羅香，於一切眾生起慈悲心，向於東方至心合掌，稱虛空藏菩薩摩訶薩名，而便誦此陀羅尼咒：

『阿禰邏闍鞞，鈐浮娑闍鞞，耶婆奈闍鞞，博廁娑迷，波吒邏闍鞞，他奈婆邏鞞，薩多羅伽邏泥，休磨休磨，摩訶伽樓尼迦，娑婆呵』 「善男子！是虛空藏菩薩摩訶薩，皆令彼人得滿所願。 「復次，善男子！若有婆羅門眾，願樂欲得大婆羅門處；復有眾生求長者處，或居士處，或工巧處，或多聞處，或威力處，或思惟處，或解脫處。應於後夜，淨自洗浴，著新潔衣，燒堅黑沈水及多伽羅香，於一切眾生起慈悲心，向於東方至心合掌，稱虛空藏菩薩摩訶薩名，而作是言：『唯願施我大慈悲力，令我所求疾得滿足。』時，虛空藏菩薩摩訶薩以淨天耳，聞彼請已。隨其所應，現種種形，而為說法，令彼所願皆得滿足。善男子！是虛空藏菩薩摩訶薩，成就如是不可思議方便智慧，久已得入佛功德海。

「善男子！大海之水乃可有人能知滴數，無能測量虛空藏菩薩摩訶薩巧方便智、成就眾生之限數也。又，善男子！虛空之量尚可得知，無有能知虛空藏菩薩摩訶薩所可成熟種種眾生、及其變化，或作佛形，或菩薩形、辟支佛形，或聲聞形、婆羅門形，或童男、童女形，乃至人、非人等形，各隨所應，或令目睹，或使夢見。若有眾生臨命終時，唯除最後極微一息，先造惡業，燒諸善根，當墮惡趣；是虛空藏菩薩摩訶薩，皆能拔濟，令得安立天人之路，如斯等事之邊際者。善男子！是虛空藏菩薩摩訶薩，成就如此不可思議巧方便者，佛功德海久已得入。善男子！以此緣故，頂上得有如意寶珠，以百千釋迦毘楞伽寶而為圍遶，有大光明。」

當於如來說此法時，一切大眾咸生奇特，歎未曾有，皆悉合掌，向虛空藏薩摩訶薩。

時，虛空藏菩薩摩訶薩即從座起，偏袒右肩，長跪合掌，而白佛言：「世尊！今此世界具於五濁，眾生愚暗，云何世尊能於其中施作佛事？」

爾時，世尊告虛空藏菩薩摩訶薩言：「善男子！汝見虛空，無有貪欲、無瞋、無癡，自性清淨。風塵暗障，以為不淨；既澄朗已，即見日月星辰，及知剎那羅婆時數。善男子！如來久於第一義空，已得自在，見一切法無有貪欲、瞋恚、愚癡，無縛、無解，自性清淨，但以眾生客塵煩惱之所覆障，不能覺悟。如來慈悲，為此等故，方便說法，而為除斷客塵煩惱，開其智眼，使見如來，淨日照明，現在獲睹甚深妙法、四念處法、乃至八聖道法。令諸眾生建立安住，又令疾發阿耨多羅三藐三菩提心，得大慈悲，乃至具足十八不共法，成一切種智。善男子！如來出世，則能成熟諸菩薩眾，及以緣覺、聲聞之眾。善男子！今是虛空為倚於眼，為倚眼識，為倚眼觸而得住耶？」

虛空藏菩薩摩訶薩白佛言：「不也。世尊！」

佛言：「善男子！為是內起眼觸之緣，生彼三受，而倚空耶？」

虛空藏菩薩白佛言：「不也。世尊！」

佛言：「善男子！耳、鼻、舌、身、意，亦復如是。」

佛言：「善男子！眾生今者為倚於空，為是虛空倚於眾生？」

虛空藏菩薩白佛言：「世尊！各各相倚，互作境界，又復各各不為境界。一切諸法皆悉空寂，一切諸法皆悉虛假，一切諸法皆依於如、及以實際。世尊！猶如虛空無壞無成，無憶想分別，無動無搖，無愛無憎，無芽無種無果，無業無報，離於文字。世尊！一切諸法亦復如是。菩薩若知此者，是名善知諸法之性，得無生忍。」

爾時，虛空藏菩薩摩訶薩，即說陀羅尼言：「阿[少/兔](奴侯反)柰，阿婢(夫者反)婆(薄賀反)邏闍(市夜反)摩(莫可反)[少/兔](奴后反)叉夜　視柰視柰　闍柰毘(夫尼反)磨(武佐反下皆同)牟尼呵羅阿柰夜　頗邏(力可反下同)臼呵(乎賀反)揭(巨謁反)婆禰(奴履反)婆(薄賀反)藪毘(薄履反下同)毘柰夜　藪舍舍婆　舍柰磨舍柰[多*頁](都可反下皆同)他(吐賀反)磨柰末兜梵(扶豔反)毘沙(所賀反)舍磨支[多*頁]奈枳(已紙反)黎舍菴(於甘反)復(扶豆反)僧輸沙(疏馬反)泥(奴帝反)娑婆呵」

爾時，世尊告虛空藏菩薩摩訶薩言：「善哉！善哉！汝今說此無盡降伏狮子奮迅陀羅尼。一切眾生臨命終時，最後神識，有重煩惱障及重惡業，此陀羅尼悉能燒燃，令得往生清淨佛國。善男子！汝今善能以此成熟無量眾生，又能成熟無量佛剎、村園、城邑一切眾生，又隨所應，現種種形，又隨其根，說種種法，或為演說大乘經典，開深法門。若沙門旃陀羅，婆羅門旃陀羅，剎帝利旃陀羅，毘舍旃陀羅，首陀羅旃陀羅，此諸人等，所犯重罪，以因汝故，悉得燒燃，今於善法建立增長。」爾時，世尊而說偈言：

「眾生諸貪諍，皆因諸根起；

若能攝諸根，疾得於解脫。」

爾時，如來說此經已。有十千人天得無生法忍，無量人天得諸三昧，又無量人天得陀羅尼，又無量人天逮得忍辱，又無量人天於十地中各得增進。

爾時，世尊告阿難、及彌勒菩薩摩訶薩言：「汝等應當恭敬、奉持此經。」

爾時，阿難及彌勒菩薩即從座起，偏袒右肩，長跪合掌，白佛言：「世尊！此妙經典我已受持，當何名此經？」

佛言：「善男子！此經名懺悔盡一切罪陀羅尼經，亦名不可思議方便智．救濟一切眾生經，亦名能滿一切眾生所願．如如意寶珠經，亦名虛空藏菩薩經，如是奉持。阿難！當知，若有善男子、善女人久發阿耨多羅三藐三菩提心，於無量百千阿僧祇劫，修行六波羅蜜，於十方世界一切佛所，種種供養，乃至滿無量阿僧祇恒河沙劫；不如有人讀誦、書寫、為人解說虛空藏菩薩經、及持名號，前功德於此相比，百分、千分、百千萬億分不及其一，算數譬類所不能知。」

爾時，阿難及彌勒菩薩白佛言：「世尊！我當如是奉持。」

時，諸大眾聞佛所說，歡喜踊躍，以諸供具，供養於佛。
