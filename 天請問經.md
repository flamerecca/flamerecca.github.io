如是我聞：一時薄伽梵在室羅筏國，住誓多林給孤獨園。時有一天，顏容殊妙，過於夜分，來詣佛所，頂禮佛足，卻住一面。是天威光，甚大赫奕，周遍照曜誓多園林。

爾時彼天以妙伽他而請佛曰：「云何利刀劍？云何磣毒藥？云何熾盛火？云何極重暗？」

爾時世尊亦以伽他告彼天曰：「麤言利刀劍，貪欲磣毒藥，瞋恚熾盛火，無明極重暗。」

天復請曰：「何人名得利？何人名失利？何者堅鉀冑？何者利刀杖？」

世尊告曰：「施者名得利，受者名失利，忍為堅鉀冑，慧為利刀杖。」

天復請曰：「云何為盜賊？云何智者財？誰於天世間，說名能劫盜？」

世尊告曰：「邪思為盜賊，尸羅智者財，於諸天世間，犯戒能劫盜。」

天復請曰：「誰為最安樂？誰為大富貴？誰為恆端嚴？誰為常醜陋？」

世尊告曰：「少欲最安樂，知足大富貴，持戒恆端嚴，破戒常醜陋。」

天復請曰：「誰為善眷屬？誰為惡心怨？云何極重苦？云何第一樂？」

世尊告曰：「福為善眷屬，罪為惡心怨，地獄極重苦，無生第一樂。」

天復請曰：「何者愛非宜？何者宜非愛？何者極熱病？誰是大良醫？」

世尊告曰：「諸欲愛非宜，解脫宜非愛，貪為極熱病，佛是大良醫。」

天復請曰：「誰能覆世間？世間誰所魅？誰令捨親友？誰復障生天？」

世尊告曰：「無智覆世間，世間癡所魅，慳貪捨親友，染著障生天。」

天復請曰：「何物火不燒，風亦不能碎，非水所能爛，能浮持世間？誰能與王賊，勇猛相抗敵，不為人非人，之所來侵奪？」

世尊告曰：「福非火所燒，風亦不能碎，福非水所爛，能浮持世間。福能與王賊，勇猛相抗敵，不為人非人，之所來侵奪。」

天復請曰：「我今猶有疑，請佛為除斷。今世往後世，誰極自欺誑？」

世尊告曰：「若多有珍財，而不能修福，今世往後世，彼極自欺誑。」

爾時彼天聞佛．世尊說是經已，歡喜踴躍，歎未曾有，頂禮佛足，即於佛前欻然不現。
