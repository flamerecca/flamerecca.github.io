妙法蓮華經如來神力品第二十一

　　爾時千世界微塵等菩薩摩訶薩、從地湧出者，皆於佛前、一心合掌，瞻仰尊顏，而白佛言：「世尊，我等於佛滅後，世尊分身所在國土、滅度之處，當廣說此經，所以者何。我等亦自欲得是真淨大法，受持、讀誦、解說、書寫、而供養之。」

　　爾時世尊於文殊師利等、無量百千萬億舊住娑婆世界菩薩摩訶薩、及諸比丘、比丘尼、優婆塞、優婆夷、天龍、夜叉、乾闥婆、阿修羅、迦樓羅、緊那羅、摩侯羅伽、人非人、等，一切眾前，現大神力，出廣長舌上至梵世，一切毛孔、放於無量無數色光，皆悉遍照十方世界。眾寶樹下、師子座上諸佛，亦復如是，出廣長舌、放無量光。釋迦牟尼佛、及寶樹下諸佛、現神力時、滿百千歲，然後還攝舌相。一時謦欬、俱共彈指，是二音聲，遍至十方諸佛世界，地皆六種震動。其中眾生，天龍、夜叉、乾闥婆、阿修羅、迦樓羅、緊那羅、摩侯羅伽、人非人、等，以佛神力故，皆見此娑婆世界、無量無邊百千萬億眾寶樹下、師子座上諸佛，及見釋迦牟尼佛、共多寶如來、在寶塔中、坐師子座，又見無量無邊百千萬億菩薩摩訶薩、及諸四眾，恭敬圍繞釋迦牟尼佛，既見是已，皆大歡喜，得未曾有。

　　即時諸天、於虛空中、高聲唱言：「過此無量無邊百千萬億阿僧祇世界，有國、名娑婆，是中有佛、名釋迦牟尼，今為諸菩薩摩訶薩說大乘經，名妙法蓮華、教菩薩法、佛所護念，汝等當深心隨喜，亦當禮拜供養釋迦牟尼佛。」彼諸眾生、聞虛空中聲已，合掌向娑婆世界、作如是言：「南無釋迦牟尼佛。南無釋迦牟尼佛。」以種種華、香、瓔珞、幡蓋、及諸嚴身之具、珍寶妙物，皆共遙散娑婆世界。所散諸物、從十方來，譬如雲集，變成寶帳，遍覆此間諸佛之上。於時十方世界，通達無礙，如一佛土。

　　爾時佛告上行等菩薩大眾：「諸佛神力，如是無量無邊、不可思議，若我以是神力，於無量無邊百千萬億阿僧祇劫，為囑累故、說此經功德，猶不能盡。以要言之，如來一切所有之法，如來一切自在神力，如來一切所秘要之藏，如來一切甚深之事，皆於此經、宣示顯說。是故汝等於如來滅後，應一心受持、讀誦、解說、書寫、如說修行。所在國土，若有受持、讀誦、解說、書寫、如說修行，若經卷所住之處，若於園中，若於林中，若於樹下，若於僧坊，若白衣舍，若在殿堂，若山谷曠野，是中皆應起塔供養。所以者何。當知是處、即是道場，諸佛於此、得阿耨多羅三藐三菩提，諸佛於此、轉於法輪，諸佛於此、而般涅槃。」

　　爾時世尊欲重宣此義，而說偈言：

諸佛救世者，住於大神通，為悅眾生故，現無量神力，舌相至梵天，身放無數光，為求佛道者、現此稀有事。

諸佛謦欬聲、及彈指之聲，周聞十方國，地皆六種動。以佛滅度後、能持是經故，諸佛皆歡喜，現無量神力。

囑累是經故，讚美受持者，於無量劫中、猶故不能盡。是人之功德，無邊無有窮，如十方虛空，不可得邊際。

能持是經者，則為已見我，亦見多寶佛、及諸分身者，又見我今日、教化諸菩薩。能持是經者，令我及分身、

滅度多寶佛，一切皆歡喜。十方現在佛、並過去未來，亦見亦供養，亦令得歡喜。諸佛坐道場，所得秘要法，

能持是經者，不久亦當得。能持是經者，於諸法之義、名字及言辭，樂說無窮盡，如風於空中，一切無障礙。

於如來滅後，知佛所說經，因緣及次第，隨義如實說，如日月光明，能除諸幽冥。斯人行世間，能滅眾生闇，

教無量菩薩、畢竟住一乘。是故有智者、聞此功德利，於我滅度後，應受持斯經，是人於佛道，決定無有疑。
