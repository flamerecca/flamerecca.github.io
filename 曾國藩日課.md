### 〈日課四條〉

##### 一曰慎獨則心安

自修之道，莫難於養心。心既知有善知有惡，而不能實用其力，以為善去惡，則為之自欺。方寸之自欺與否，蓋他人所不及知，而己獨知之。故《大學》『誠意』章，兩言慎獨。果能好善如好好色，惡惡如惡惡臭，力去人慾，以存天理，則《大學》之所謂自慊，《中庸》之所謂戒慎恐懼，皆能切實行之。即曾子之所謂自反而縮，孟子之所謂仰不愧俯不怍，所謂養心莫善於寡慾，皆不外乎是。

故能慎獨，則內省不疚，可以對天地質鬼神，斷無行有不慊於心則餒之時。人無一內愧之事，則天君泰然，此心常快足寬平，是人生第一自強之道，第一尋樂之方，守身之先務也。

##### 二曰主敬則身強

敬之一字，孔門持以教人，春秋士大夫亦常言之，至程朱則千言萬語不離此旨。內而專靜純一，外而整齊嚴肅，敬之工夫也；出門如見大賓，使民如氶大祭，敬之氣象也；修己以安百姓，篤恭而天下平，敬之效驗也。程子謂上下一於恭敬，則天地自位，萬物自育，氣無不和，四靈畢至，聰明睿智，皆由此出。以此事天饗帝，蓋謂敬則無美不備也。

吾謂敬字切近之效，尤在能固人肌膚之會，筋骸之束。莊敬日強，安肆日偷，皆自然之徵應。雖有衰年病軀，一遇壇廟祭獻之時，戰陣危急之際，亦不覺神為之悚，氣為之振，斯足知敬能使人身強矣。若人無眾寡，事無大小，一一恭敬，不敢懈慢，則身體之強健，又何疑乎？

##### 三曰求仁則人悅

凡人之生，皆得天地之理以成性，得天地之氣以成形。我與民物，其大本乃同出一源。若但知私己，而不知仁民愛物，是於大本一源之道已悖而失之矣。至於尊官厚祿，高居人上，則有拯民溺救民饑之責；讀書學古，粗知大義，即有覺後知覺後覺之責。若但知自了，而不知教養庶彙，是於天之所以厚我者，辜負甚大矣。

孔門教人，莫大於求仁；而其最切者，莫要於欲立立人、欲達達人數語。立者自立不懼，如富人百物有餘，不假外求；達者四達不悖，如貴人登高一呼，群山四應。人孰不欲己立己達，若能推以立人達人，則與物同春矣。

後世謂求仁者，莫精於張子之《西銘》。彼其視民胞物與，宏濟群倫，皆事天者性分當然之事。必如此，乃可謂之人；不如此，則曰悖德，曰賊。試如其說，則雖盡立天下之人，盡達天下之人，而曾無善勞之足言，人有不悅而歸之者乎？

##### 四曰習勞則神欽

凡人之情，莫不好逸而惡勞；無論貴賤智愚老少，皆貪於逸而憚於勞，古今之所同也。人一日所著之衣、所進之食，與一日所行之事、所用之力相稱，則旁人韙之，鬼神許之，以為彼自食其力也。若農夫織婦，終歲勤動，以成數石之粟，數尺之布；而富貴之家終歲逸樂，不營一業，而食必珍饈，衣必錦繡，酣豢高眠，一呼百諾，此天下最不平之事，鬼神所不許也，其能久乎？

古之聖君賢相，若湯之昧旦丕顯，文王日昃不遑，周公夜以繼日、坐以待旦，蓋無時不以勤勞自勉。《無逸》一篇，推之於勤則壽考，逸則夭亡，歷歷不爽。為一身計，則必操習技藝，磨煉筋骨，困知勉行，操心危慮，而後可以增智慧而長才識。為天下計，則必己饑己溺，一夫不獲，則為餘辜。大禹之周乘四載，過門不入，墨子之摩頂於踵，以利天下，皆極儉以奉身，而極勤以救民。故荀子好稱大禹、墨翟之行，以其勤勞也。

軍興以來，每見人有一材一技、能耐艱苦者，無不見用於人，見稱於時。其絕無材技、不慣作勞者，皆唾棄於時，凍就斃。故勤則壽，逸則夭；勤則有材而見用，逸則無能而見棄；勤則博濟斯民而神衹欽仰，逸則無補於人而神鬼不歆。是以君子欲為人神所憑依，莫大於習勞也。

余衰年多病，目疾日深，萬難挽回。汝及諸侄輩，身體強壯者少。古之君子，修己治家，必能心安身強而後有振興之象，必使人悅神欽而後有駢集之祥。今書此四條，老年用自儆惕，以補昔歲之愆；並令二子各自勖勉，每夜以此四條相課，每月終以此四條相稽；仍寄諸侄共守，以期有成焉。

### 〈修身十二條〉

一、**主敬**：整齊嚴肅，清明在躬，如日之升。

二、**靜坐**：每日不拘何時，靜坐四刻，正位凝命，如鼎之鎮。

三、**早起**：黎明即起，醒後不沾戀。

四、**讀書不二**：一書未完，不看他書。

五、**讀史**：念二十三史，每日圈點十頁，雖有事不間斷。

六、**謹言**：刻刻留心，第一工夫。

七、**養氣**：氣藏丹田，無不可對人言之事。

八、**保身**：節勞，節欲，節飲食。

九、**日知其所無**：每日讀書，記錄心得語。

十、**月無忘其所能**：每月作詩文數首，以驗積理的多寡，養氣之盛否。

十一、**作字**：飯後寫字半時。

十二、**夜不出門**。

### 〈五箴〉並序

少不自立，荏苒遂洎今茲。蓋古人學成之年，而吾碌碌尚如斯也，不其戚矣！繼是以往，人事日紛，德慧日損，下流之赴，抑又可知。夫疢疾所以益智，逸豫所以亡身，僕以中材而履安順，將欲刻苦而自振拔，諒哉其難之歟！作五箴以自創雲。

##### 立志箴

煌煌先哲，彼不猶人。藐焉小子，亦父母之身。聰明福祿，予我者厚哉！棄天而佚，是及凶災。積悔累千，其終也已。往者不可追，請從今始。荷道以躬，輿之以言。一息尚活，永矢弗諼。

##### 居敬箴

天地定位，二五胚胎。鼎焉作配，實曰三才。儼恪齋明，以凝女命。女之不莊，伐生戕性。誰人可慢？何事可弛？弛事者無成，慢人者反爾。縱彼不反，亦長吾驕。人則下女，天罰昭昭。

##### 主靜箴

齋宿日觀，天雞一鳴。萬籟俱息，但聞鐘聲。後有毒蛇，前有猛虎。神定不懾，誰敢予侮？豈伊避人，日對三軍。我慮則一，彼紛不紛。馳騖半生，曾不自主。今其老矣，殆擾擾以終古。

##### 謹言箴

巧語悅人，自擾其身。閒言送日，亦攪女神。解人不誇，誇者不解。道聽途說，智笑愚駭。駭者終明，謂女賈欺。笑者鄙女，雖矢猶疑。尤悔既叢，銘以自攻。銘而復蹈，嗟女既耄。

##### 有恆箴

自吾識字，百曆及茲。二十有八載，則無一智。曩之所忻，閱時而鄙。故者既抛，新者旋徙。德業之不常，曰爲物遷。爾之再食，曾未聞或愆。黍黍之增，久乃盈斗。天君司命，敢告馬走。
