十忍品第二十九

爾時，普賢菩薩告諸菩薩言：

「佛子！菩薩摩訶薩有十種忍，若得此忍，則得到於一切菩薩無礙忍地，一切佛法無礙無盡。何者為十？所謂：音聲忍、順忍、無生法忍、如幻忍、如焰忍、如夢忍、如響忍、如影忍、如化忍、如空忍。此十種忍，三世諸佛已說、今說、當說。

「佛子！云何為菩薩摩訶薩音聲忍？謂聞諸佛所說之法不驚、不怖、不畏，深信悟解，愛樂趣向，專心憶念，修習安住。是名：菩薩摩訶薩第一音聲忍。

「佛子！云何為菩薩摩訶薩順忍？謂於諸法，思惟觀察，平等無違，隨順了知，令心清淨，正住修習，趣入成就。是名：菩薩摩訶薩第二順忍。

「佛子！云何為菩薩摩訶薩無生法忍？佛子！此菩薩摩訶薩不見有少法生，亦不見有少法滅。何以故？若無生則無滅，若無滅則無盡，若無盡則離垢，若離垢則無差別，若無差別則無處所，若無處所則寂靜，若寂靜則離欲，若離欲則無作，若無作則無願，若無願則無住，若無住則無去無來。是名：菩薩摩訶薩第三無生法忍。

「佛子！云何為菩薩摩訶薩如幻忍？佛子！此菩薩摩訶薩知一切法，皆悉如幻，從因緣起，於一法中解多法，於多法中解一法。此菩薩知諸法如幻已，了達國土，了達眾生，了達法界，了達世間平等，了達佛出現平等，了達三世平等，成就種種神通變化。譬如幻，非象、非馬，非車、非步，非男、非女，非童男、非童女，非樹、非葉、非華、非果，非地、非水、非火、非風，非晝、非夜，非日、非月，非半月、非一月，非一年、非百年，非一劫、非多劫，非定、非亂，非純、非雜，非一、非異，非廣、非狹，非多、非少，非量、非無量，非麁、非細，非是一切種種眾物；種種非幻，幻非種種，然由幻故，示現種種差別之事。菩薩摩訶薩亦復如是，觀一切世間如幻，所謂：業世間、煩惱世間、國土世間、法世間、時世間、趣世間、成世間、壞世間、運動世間、造作世間。菩薩摩訶薩觀一切世間如幻時，不見眾生生，不見眾生滅；不見國土生，不見國土滅；不見諸法生，不見諸法滅；不見過去可分別，不見未來有起作，不見現在一念住；不觀察菩提，不分別菩提；不見佛出現，不見佛涅槃；不見住大願，不見入正住，不出平等性。是菩薩雖成就佛國土，知國土無差別；雖成就眾生界，知眾生無差別；雖普觀法界，而安住法性寂然不動；雖達三世平等，而不違分別三世法；雖成就蘊、處，而永斷所依；雖度脫眾生，而了知法界平等無種種差別；雖知一切法遠離文字不可言說，而常說法辯才無盡；雖不取著化眾生事，而不捨大悲，為度一切轉於法輪；雖為開示過去因緣，而知因緣性無有動轉。是名：菩薩摩訶薩第四如幻忍。

「佛子！云何為菩薩摩訶薩如焰忍？佛子！此菩薩摩訶薩知一切世間同於陽焰。譬如陽焰，無有方所，非內、非外，非有、非無，非斷、非常，非一色、非種種色亦非無色，但隨世間言說顯示。菩薩如是如實觀察，了知諸法，現證一切，令得圓滿。是名：菩薩摩訶薩第五如焰忍。

「佛子！云何為菩薩摩訶薩如夢忍？佛子！此菩薩摩訶薩知一切世間如夢。譬如夢，非世間、非離世間，非欲界、非色界、非無色界，非生、非沒，非染、非淨，而有示現。菩薩摩訶薩亦復如是，知一切世間悉同於夢，無有變異故，如夢自性故，如夢執著故，如夢性離故，如夢本性故，如夢所現故，如夢無差別故，如夢想分別故，如夢覺時故。是名：菩薩摩訶薩第六如夢忍。

「佛子！云何為菩薩摩訶薩如響忍？佛子！此菩薩摩訶薩聞佛說法，觀諸法性，修學成就，到於彼岸；知一切音聲，悉同於響，無來無去，如是示現。佛子！此菩薩摩訶薩觀如來聲，不從內出，不從外出，亦不從於內外而出；雖了此聲非內、非外、非內外出，而能示現善巧名句，成就演說。譬如谷響，從緣所起，而與法性無有相違，令諸眾生隨類各解而得修學。如帝釋夫人阿脩羅女，名曰：舍支，於一音中出千種音，亦不心念令如是出。菩薩摩訶薩亦復如是，入無分別界，成就善巧隨類之音，於無邊世界中恒轉法輪。此菩薩善能觀察一切眾生，以廣長舌相而為演說，其聲無礙，遍十方土，令隨所宜，聞法各異；雖知聲無起而普現音聲，雖知無所說而廣說諸法；妙音平等，隨類各解，悉以智慧而能了達。是名：菩薩摩訶薩第七如響忍。

「佛子！云何為菩薩摩訶薩如影忍？佛子！此菩薩摩訶薩，非於世間生，非於世間沒；非在世間內，非在世間外；非行於世間，非不行世間；非同於世間，非異於世間；非往於世間，非不往世間；非住於世間，非不住世間；非是世間，非出世間；非修菩薩行，非捨於大願；非實，非不實。雖常行一切佛法，而能辦一切世間事，不隨世間流，亦不住法流。譬如日月、男子、女人、舍宅、山林、河泉等物，於油、於水、於身、於寶、於明鏡等清淨物中而現其影。影與油等，非一、非異，非離、非合，於川流中亦不漂度，於池井內亦不沈沒，雖現其中，無所染著。然諸眾生，知於此處有是影現，亦知彼處無如是影；遠物、近物雖皆影現，影不隨物而有近遠。菩薩摩訶薩亦復如是，能知自身及以他身，一切皆是智之境界，不作二解，謂自、他別，而於自國土、於他國土，各各差別，一時普現。如種子中，無有根芽、莖節、枝葉，而能生起如是等事。菩薩摩訶薩亦復如是，於無二法中分別二相，善巧方便，通達無礙。是名：菩薩摩訶薩第八如影忍。菩薩摩訶薩成就此忍，雖不往詣十方國土，而能普現一切佛剎；亦不離此，亦不到彼，如影普現，所行無礙；令諸眾生見差別身，同於世間堅實之相，然此差別即非差別，別與不別無所障礙。此菩薩從於如來種性而生，身、語及意清淨無礙，故能獲得無邊色相清淨之身。

「佛子！云何為菩薩摩訶薩如化忍？佛子！此菩薩摩訶薩知一切世間皆悉如化。所謂：一切眾生意業化，覺想所起故；一切世間諸行化，分別所起故；一切苦樂顛倒化，妄取所起故；一切世間不實法化，言說所現故；一切煩惱分別化，想念所起故；復有清淨調伏化，無分別所現故；於三世不轉化，無生平等故；菩薩願力化，廣大修行故；如來大悲化，方便示現故；轉法輪方便化，智慧無畏辯才所說故。菩薩如是了知世間、出世間化，現證知，廣大知，無邊知，如事知，自在知，真實知，非虛妄見所能傾動，隨世所行亦不失壞。譬如化，不從心起、不從心法起，不從業起、不受果報，非世間生、非世間滅，不可隨逐、不可攬觸，非久住、非須臾住，非行世間、非離世間，不專繫一方，不普屬諸方，非有量、非無量，不厭不息、非不厭息，非凡、非聖，非染、非淨，非生、非死，非智、非愚，非見、非不見，非依世間、非入法界，非黠慧、非遲鈍，非取、非不取，非生死、非涅槃，非有、非無有。菩薩如是善巧方便，行於世間修菩薩道，了知世法，分身化往；不著世間，不取自身，於世、於身無所分別；不住世間，不離世間；不住於法，不離於法；以本願故，不棄捨一眾生界，不調伏少眾生界。不分別法；非不分別，知諸法性無來無去，雖無所有而滿足佛法，了法如化非有非無。佛子！菩薩摩訶薩如是安住如化忍時，悉能滿足一切諸佛菩提之道，利益眾生。是名：菩薩摩訶薩第九如化忍。菩薩摩訶薩成就此忍，凡有所作悉同於化，譬如化士，於一切佛剎無所依住，於一切世間無所取著，於一切佛法不生分別，而趣佛菩提無有懈倦，修菩薩行離諸顛倒，雖無有身而現一切身，雖無所住而住眾國土，雖無有色而普現眾色，雖不著實際而明照法性平等圓滿。佛子！此菩薩摩訶薩於一切法無所依止，名：解脫者；一切過失悉皆捨離，名：調伏者；不動不轉，普入一切如來眾會，名：神通者；於無生法已得善巧，名：無退者；具一切力，須彌、鐵圍不能為障，名：無礙者。

「佛子！云何為菩薩摩訶薩如空忍？佛子！此菩薩摩訶薩了一切法界猶如虛空，以無相故；一切世界猶如虛空，以無起故；一切法猶如虛空，以無二故；一切眾生行猶如虛空，無所行故；一切佛猶如虛空，無分別故；一切佛力猶如虛空，無差別故；一切禪定猶如虛空，三際平等故；所說一切法猶如虛空，不可言說故；一切佛身猶如虛空，無著無礙故。菩薩如是，以如虛空方便，了一切法皆無所有。佛子！菩薩摩訶薩以如虛空忍智了一切法時，得如虛空身、身業，得如虛空語、語業，得如虛空意、意業。譬如虛空，一切法依不生不歿；菩薩摩訶薩亦復如是，一切法身不生不歿。譬如虛空，不可破壞；菩薩摩訶薩亦復如是，智慧諸力不可破壞。譬如虛空，一切世間之所依止而無所依；菩薩摩訶薩亦復如是，一切諸法之所依止而無所依。譬如虛空，無生、無滅，能持一切世間生、滅；菩薩摩訶薩亦復如是，無向、無得，能示向、得，普使世間修行清淨。譬如虛空，無方、無隅，而能顯現無邊方、隅；菩薩摩訶薩亦復如是，無業、無報，而能顯示種種業、報。譬如虛空，非行、非住，而能示現種種威儀；菩薩摩訶薩亦復如是，非行、非住，而能分別一切諸行。譬如虛空，非色、非非色，而能示現種種諸色；菩薩摩訶薩亦復如是，非世間色、非出世間色，而能示現一切諸色。譬如虛空，非久、非近，而能久住，現一切物；菩薩摩訶薩亦復如是，非久、非近，而能久住，顯示菩薩所行諸行。譬如虛空，非淨、非穢，不離淨、穢；菩薩摩訶薩亦復如是，非障、非無障，不離障、無障。譬如虛空，一切世間皆現其前，非現一切世間之前；菩薩摩訶薩亦復如是，一切諸法皆現其前，非現一切諸法之前。譬如虛空，普入一切，而無邊際；菩薩摩訶薩亦復如是，普入諸法，而菩薩心無有邊際。何以故？菩薩所作如虛空故。謂所有修習、所有嚴淨、所有成就皆悉平等，一體、一味、一種，分量如虛空，清淨遍一切處。如是證知一切諸法，於一切法無有分別，嚴淨一切諸佛國土，圓滿一切無所依身，了一切方無有迷惑，具一切力不可摧壞，滿足一切無邊功德，已到一切甚深法處，通達一切波羅蜜道，普坐一切金剛之座，普發一切隨類之音，為一切世間轉於法輪未曾失時。是名：菩薩摩訶薩第十如空忍。菩薩摩訶薩成就此忍，得無來身，以無去故；得無生身，以無滅故；得無動身，以無壞故；得不實身，離虛妄故；得一相身，以無相故；得無量身，佛力無量故；得平等身，同如相故；得無差別身，等觀三世故；得至一切處身，淨眼等照無障礙故；得離欲際身，知一切法無合散故；得虛空無邊際身，福德藏無盡如虛空故；得無斷無盡法性平等辯才身，知一切法相唯是一相，無性為性如虛空故；得無量無礙音聲身，無所障礙如虛空故；得具足一切善巧清淨菩薩行身，於一切處皆無障礙如虛空故；得一切佛法海次第相續身，不可斷絕如虛空故；得一切佛剎中現無量佛剎身，離諸貪著如虛空無邊故；得示現一切自在法無休息身，如虛空大海無邊際故；得一切不可壞堅固勢力身，如虛空任持一切世間故；得諸根明利如金剛堅固不可壞身，如虛空一切劫火不能燒故；得持一切世間力身，智慧力如虛空故。

「佛子！是名菩薩摩訶薩十種忍。」

爾時，普賢菩薩摩訶薩欲重宣其義而說頌言：

「譬如世有人，聞有寶藏處，
以其可得故，心生大歡喜。
如是大智慧，菩薩真佛子，
聽聞諸佛法，甚深寂滅相。
聞此深法時，其心得安隱，
不驚亦不怖，亦不生恐畏。
大士求菩提，聞斯廣大音，
心淨能堪忍，於此無疑惑。
自念以聞此，甚深微妙法，
當成一切智，人天大導師。
菩薩聞此音，其心大歡喜，
發生堅固意，願求諸佛法。
以樂菩提故，其心漸調伏，
令信益增長，於法無違謗。
是故聞此音，其心得堪忍，
安住而不動，修行菩薩行。
為求菩提故，專行向彼道，
精進無退轉，不捨眾善軛。
以求菩提故，其心無恐畏，
聞法增勇猛，供佛令歡喜。
如有大福人，獲得真金藏，
隨身所應服，造作莊嚴具。
菩薩亦如是，聞此甚深義，
思惟增智海，以修隨順法。
法有亦順知，法無亦順知，
隨彼法如是，如是知諸法。
成就清淨心，明徹大歡喜，
知法從緣起，勇猛勤修習。
平等觀諸法，了知其自性，
不違佛法藏，普覺一切法。
志樂常堅固，嚴淨佛菩提，
不動如須彌，一心求正覺。
以發精進意，復修三昧道，
無量劫勤行，未曾有退失。
菩薩所入法，是佛所行處，
於此能了知，其心無厭怠。
如無等所說，平等觀諸法，
非不平等忍，能成平等智。
隨順佛所說，成就此忍門，
如法而了知，亦不分別法。
三十三天中，所有諸天子，
共同一器食，所食各不同。
所食種種食，不從十方來，
如其所修業，自然咸在器。
菩薩亦如是，觀察一切法，
悉從因緣起，無生故無滅，
無滅故無盡，無盡故無染，
於世變異法，了知無變異，
無異則無處，無處則寂滅，
其心無染著，願度諸群生。
專念於佛法，未嘗有散動，
而以悲願心，方便行於世。
勤求於十力，處世而不住，
無去亦無來，方便善說法。
此忍最為上，了法無有盡，
入於真法界，實亦無所入。
菩薩住此忍，普見諸如來，
同時與授記，斯名受佛職。
了達三世法，寂滅清淨相，
而能化眾生，置於善道中。
世間種種法，一切皆如幻，
若能如是知，其心無所動。
諸業從心生，故說心如幻，
若離此分別，普滅諸有趣。
譬如工幻師，普現諸色像，
徒令眾貪樂，畢竟無所得。
世間亦如是，一切皆如幻，
無性亦無生，示現有種種。
度脫諸眾生，令知法如幻，
眾生不異幻，了幻無眾生。
眾生及國土，三世所有法，
如是悉無餘，一切皆如幻。
幻作男女形，及象馬牛羊，
屋宅池泉類，園林華果等。
幻物無知覺，亦無有住處，
畢竟寂滅相，但隨分別現。
菩薩能如是，普見諸世間，
有無一切法，了達悉如幻。
眾生及國土，種種業所造，
入於如幻際，於彼無依著。
如是得善巧，寂滅無戲論，
住於無礙地，普現大威力。
勇猛諸佛子，隨順入妙法，
善觀一切想，纏網於世間。
眾想如陽焰，令眾生倒解，
菩薩善知想，捨離一切倒。
眾生各別異，形類非一種，
了達皆是想，一切無真實。
十方諸眾生，皆為想所覆，
若捨顛倒見，則滅世間想。
世間如陽焰，以想有差別，
知世住於想，遠離三顛倒。
譬如熱時焰，世見謂為水，
水實無所有，智者不應求。
眾生亦復然，世趣皆無有，
如焰住於想，無礙心境界。
若離於諸想，亦離諸戲論，
愚癡著想者，悉令得解脫。
遠離憍慢心，除滅世間想，
住盡無盡處，是菩薩方便。
菩薩了世法，一切皆如夢，
非處非無處，體性恒寂滅。
諸法無分別，如夢不異心，
三世諸世間，一切悉如是。
夢體無生滅，亦無有方所，
三界悉如是，見者心解脫。
夢不在世間，不在非世間，
此二不分別，得入於忍地。
譬如夢中見，種種諸異相，
世間亦如是，與夢無差別。
住於夢定者，了世皆如夢，
非同非是異，非一非種種。
眾生諸剎業，雜染及清淨，
如是悉了知，與夢皆平等。
菩薩所行行，及以諸大願，
明了皆如夢，與世亦無別。
了世皆空寂，不壞於世法，
譬如夢所見，長短等諸色。
是名如夢忍，因此了世法，
疾成無礙智，廣度諸群生。
修行如是行，出生廣大解，
巧知諸法性，於法心無著。
一切諸世間，種種諸音聲，
非內亦非外，了之悉如響。
如聞種種響，心不生分別；
菩薩聞音聲，其心亦如是。
瞻仰諸如來，及聽說法音，
演契經無量，雖聞無所著。
如響無來處，所聞聲亦然，
而能分別法，與法無乖謬。
善了諸音聲，於聲不分別，
知聲悉空寂，普出清淨音。
了法不在言，善入無言際，
而能示言說，如響遍世間。
了知言語道，具足音聲分，
知聲性空寂，以世言音說。
如世所有音，示同分別法，
其音悉周遍，開悟諸群生。
菩薩獲此忍，淨音化世間，
善巧說三世，於世無所著。
為欲利世間，專意求菩提，
而常入法性，於彼無分別。
普觀諸世間，寂滅無體性，
而恒為饒益，修行意不動。
不住於世間，不離於世間，
於世無所依，依處不可得。
了知世間性，於性無染著，
雖不依世間，化世令超度。
世間所有法，悉知其自性，
了法無有二，無二亦無著。
心不離世間，亦不住世間，
非於世間外，修行一切智。
譬如水中影，非內亦非外，
菩薩求菩提，了世非世間。
不於世住出，以世不可說，
亦不在內外，如影現世間。
入此甚深義，離垢悉明徹，
不捨本誓心，普照智慧燈。
世間無邊際，智入悉齊等，
普化諸群生，令其捨眾著。
觀察甚深法，利益群生眾，
從此入於智，修行一切道。
菩薩觀諸法，諦了悉如化，
而行如化行，畢竟永不捨。
隨順化自性，修習菩提道，
一切法如化，菩薩行亦然。
一切諸世間，及以無量業，
平等悉如化，畢竟住寂滅。
三世所有佛，一切亦如化，
本願修諸行，變化成如來。
佛以大慈悲，度脫化眾生，
度脫亦如化，化力為說法。
知世皆如化，不分別世間，
化事種種殊，皆由業差別。
修習菩提行，莊嚴於化藏，
無量善莊嚴，如業作世間。
化法離分別，亦不分別法，
此二俱寂滅，菩薩行如是。
化海了於智，化性印世間，
化非生滅法，智慧亦如是。
第十忍明觀，眾生及諸法，
體性皆寂滅，如空無處所。
獲此如空智，永離諸取著，
如空無種種，於世無所礙。
成就空忍力，如空無有盡，
境界如虛空，不作空分別。
虛空無體性，亦復非斷滅，
亦無種種別，智力亦如是。
虛空無初際，亦復無中後，
其量不可得，菩薩智亦然。
如是觀法性，一切如虛空，
無生亦無滅，菩薩之所得。
自住如空法，復為眾生說，
降伏一切魔，皆斯忍方便。
世間相差別，皆空無有相，
入於無相處，諸相悉平等。
唯以一方便，普入眾世間，
謂知三世法，悉等虛空性。
智慧與音聲，及以菩薩身，
其性如虛空，一切皆寂滅。
如是十種忍，佛子所修行，
其心善安住，廣為眾生說。
於此善修學，成就廣大力，
法力及智力，為菩提方便。
通達此忍門，成就無礙智，
超過一切眾，轉於無上輪。
所修廣大行，其量不可得，
調御師智海，乃能分別知。
捨我而修行，入於深法性，
心常住淨法，以是施群生。
眾生及剎塵，尚可知其數，
菩薩諸功德，無能度其限。
菩薩能成就，如是十種忍，
智慧及所行，眾生莫能測。」
