世主妙嚴品第一之四

　　復次，普光焰藏主火神，得悉除一切世間闇解脫門；普集光幢主火神，得能息一切眾生諸惑漂流熱惱苦解脫門，大光遍照主火神，得無動福力大悲藏解脫門；眾妙宮殿主火神，得觀如來神通力示現無邊際解脫門；無盡光髻主火神，得光明照耀無邊虛空界解脫門；種種焰眼主火神，得種種福莊嚴寂靜光解脫門；十方宮殿如須彌山主火神，得能滅一切世間諸趣熾然苦解脫門；威光自在主火神，得自在開悟一切世間解脫門；光照十方主火神，得永破一切愚癡執著見解脫門；雷音電光主火神，得成就一切願力大震吼解脫門。

　　爾時，普光焰藏主火神，承佛威力，遍觀一切主火神眾而說頌言：

「汝觀如來精進力，　　廣大億劫不思議，

　為利眾生現世間，　　所有暗障皆令滅。

　眾生愚癡起諸見，　　煩惱如流及火然，

　導師方便悉滅除，　　普集光幢於此悟。

　福德如空無有盡，　　求其邊際不可得，

　此佛大悲無動力，　　光照悟入心生喜。

　我觀如來之所行，　　經於劫海無邊際，

　如是示現神通力，　　眾妙宮神所了知。

　億劫修成不可思，　　求其邊際莫能知，

　演法實相令歡喜，　　無盡光神所觀見。

　十方所有廣大眾，　　一切現前瞻仰佛，

　寂靜光明照世間，　　此妙焰神所能了。

　牟尼出現諸世間，　　坐於一切宮殿中，

　普雨無邊廣大法，　　此十方神之境界。

　諸佛智慧最甚深，　　於法自在現世間，

　能悉闡明真實理，　　威光悟此心欣慶。

　諸見愚癡為暗蓋，　　眾生迷惑常流轉，

　佛為開闡妙法門，　　此照方神能悟入。

　願門廣大不思議，　　力度修治已清淨，

　如昔願心皆出現，　　此震音神之所了。」

　　復次，普興雲幢主水神，得平等利益一切眾生慈解脫門；海潮雲音主水神，得無邊法莊嚴解脫門；妙色輪髻主水神，得觀所應化方便普攝解脫門；善巧漩澓主水神，得普演諸佛甚深境界解脫門；離垢香積主水神，得普現清淨大光明解脫門；福橋光音主水神，得清淨法界無相無性解脫門；知足自在主水神，得無盡大悲海解脫門；淨喜善音主水神，得於菩薩眾會道場中為大歡喜藏解脫門；普現威光主水神，得以無礙廣大福德力普出現解脫門；吼聲遍海主水神，得觀察一切眾生發起如虛空調伏方便解脫門。

　　爾時，普興雲幢主水神，承佛威力，遍觀一切主水神眾而說頌言：

「清淨慈門剎塵數，　　共生如來一妙相，

　一一諸相莫不然，　　是故見者無厭足。

　世尊往昔修行時，　　普詣一切如來所，

　種種修治無懈倦，　　如是方便雲音入。

　佛於一切十方中，　　寂然不動無來去，

　應化眾生悉令見，　　此是髻輪之所知。

　如來境界無邊量，　　一切眾生不能了，

　妙音演說遍十方，　　此善旋神所行處。

　世尊光明無有盡，　　充遍法界不思議，

　說法教化度眾生，　　此淨香神所觀見。

　如來清淨等虛空，　　無相無形遍十方，

　而令眾會靡不見，　　此福光神善觀察。

　佛昔修習大悲門，　　其心廣遍等眾生，

　是故如雲現於世，　　此解脫門知足了。

　十方所有諸國土，　　悉見如來坐於座，

　朗然開悟大菩提，　　如是喜音之所入。

　如來所行無罣礙，　　遍往十方一切剎，

　處處示現大神通，　　普現威光已能悟。

　修習無邊方便行，　　等眾生界悉充滿，

　神通妙用靡暫停，　　吼聲遍海斯能入。」

　　復次，出現寶光主海神，得以等心施一切眾生福德海眾寶莊嚴身解脫門；不可壞金剛幢主海神，得巧方便守護一切眾生善根解脫門；不雜塵垢主海神，得能竭一切眾生煩惱海解脫門；恒住波浪主海神，得令一切眾生離惡道解脫門；吉祥寶月主海神，得普滅大癡暗解脫門；妙華龍髻主海神，得滅一切諸趣苦與安樂解脫門；普持光味主海神，得淨治一切眾生諸見愚癡性解脫門；寶焰華光主海神，得出生一切寶種性菩提心解脫門；金剛妙髻主海神，得不動心功德海解脫門；海潮雷音主海神，得普入法界三昧門解脫門。

　　爾時，出現寶光主海神，承佛威力，普觀一切主海神眾而說頌言：

「不可思議大劫海，　　供養一切諸如來，

　普以功德施群生，　　是故端嚴最無比。

　一切世間皆出現，　　眾生根欲靡不知，

　普為弘宣大法海，　　此是堅幢所欣悟。

　一切世間眾導師，　　法雲大雨不可測，

　消竭無窮諸苦海，　　此離垢塵入法門。

　一切眾生煩惱覆，　　流轉諸趣受眾苦，

　為其開示如來境，　　普水宮神入此門。

　佛於難思劫海中，　　修行諸行無有盡，

　永截眾生癡惑網，　　寶月於此能明入。

　佛見眾生常恐怖，　　流轉生死大海中，

　示彼如來無上道，　　龍髻悟解生欣悅。

　諸佛境界不思議，　　法界虛空平等相，

　能淨眾生癡惑網，　　如是持味能宣說。

　佛眼清淨不思議，　　一切境界悉該覽，

　普示眾生諸妙道，　　此是華光心所悟。

　魔軍廣大無央數，　　一剎那中悉摧滅，

　心無傾動難測量，　　金剛妙髻之方便。

　普於十方演妙音，　　其音法界靡不周，

　此是如來三昧境，　　海潮音神所行處。」

　　復次，普發迅流主河神，得普雨無邊法雨解脫門；普潔泉澗主河神，得普現一切眾生前令永離煩惱解脫門；離塵淨眼主河神，得以大悲方便普滌一切眾生諸惑塵垢解脫門；十方遍吼主河神，得恒出饒益眾生音解脫門；普救護眾生主河神，得於一切含識中恒起無惱害慈解脫門；無熱淨光主河神，得普示一切清涼善根解脫門；普生歡喜主河神，得修行具足施令一切眾生永離慳著解脫門；廣德勝幢主河神，得作一切歡喜福田解脫門；光照普世主河神，得能令一切眾生雜染者清淨瞋毒者歡喜解脫門；海德光明主河神，得能令一切眾生入解脫海恒受具足樂解脫門。

　　爾時，普發迅流主河神，承佛威力，遍觀一切主河神眾而說頌言：

「如來往昔為眾生，　　修治法海無邊行，

　譬如霈澤清炎暑，　　普滅眾生煩惱熱。

　佛昔難宣無量劫，　　以願光明淨世間，

　諸根熟者令悟道，　　此普潔神心所悟。

　大悲方便等眾生，　　悉現其前常化誘，

　普使淨治煩惱垢，　　淨眼見此深歡悅。

　佛演妙音普使聞，　　眾生愛樂心歡喜，

　悉使滌除無量苦，　　此遍吼神之解脫。

　佛昔修習菩提行，　　為利眾生無量劫，

　是故光明遍世間，　　護神憶念生歡喜。

　佛昔修行為眾生，　　種種方便令成熟，

　普淨福海除眾苦，　　無熱見此心欣慶。

　施門廣大無窮盡，　　一切眾生咸利益，

　能令見者無慳著，　　此普喜神之所悟。

　佛昔修行實方便，　　成就無邊功德海，

　能令見者靡不欣，　　此勝幢神心悟悅。

　眾生有垢咸淨治，　　一切怨害等生慈，

　故得光照滿虛空，　　普世河神見歡喜。

　佛是福田功德海，　　能令一切離諸惡，

　乃至成就大菩提，　　此海光神之解脫。」

　　復次，柔軟勝味主稼神，得與一切眾生法滋味令成就佛身解脫門；時華淨光主稼神，得能令一切眾生受廣大喜樂解脫門；色力勇健主稼神，得以一切圓滿法門淨諸境界解脫門；增益精氣主稼神，得見佛大悲無量神通變化力解脫門；普生根果主稼神，得普現佛福田令下種無失壞解脫門；妙嚴環髻主稼神，得普發眾生淨信華解脫門；潤澤淨華主稼神，得大慈愍濟諸眾生令增長福德海解脫門；成就妙香主稼神，得廣開示一切行法解脫門；見者愛樂主稼神，得能令法界一切眾生捨離懈怠憂惱等諸惡普清淨解脫門；離垢光明主稼神，得觀察一切眾生善根隨應說法令眾會歡喜滿足解脫門。

　　爾時，柔軟勝味主稼神，承佛威力，遍觀一切主稼神眾而說頌言：

「如來無上功德海，　　普現明燈照世間，

　一切眾生咸救護，　　悉與安樂無遺者。

　世尊功德無有邊，　　眾生聞者不唐捐，

　悉使離苦常歡喜，　　此是時華之所入。

　善逝諸力皆圓滿，　　功德莊嚴現世間，

　一切眾生悉調伏，　　此法勇力能明證。

　佛昔修治大悲海，　　其心念念等世間，

　是故神通無有邊，　　增益精氣能觀見。

　佛遍世間常現前，　　一切方便無空過，

　悉淨眾生諸惑惱，　　此普生神之解脫。

　佛是世間大智海，　　放淨光明無不遍，

　廣大信解悉從生，　　如是嚴髻能明入。

　如來觀世起慈心，　　為利眾生而出現，

　示彼恬怡最勝道，　　此淨華神之解脫。

　善逝所修清淨行，　　菩提樹下具宣說，

　如是教化滿十方，　　此妙香神能聽受。

　佛於一切諸世間，　　悉使離憂生大喜，

　所有根欲皆治淨，　　可愛樂神斯悟入。

　如來出現於世間，　　普觀眾生心所樂，

　種種方便而成熟，　　此淨光神解脫門。」

　　復次，吉祥主藥神，得普觀一切眾生心而勤攝取解脫門；栴檀林主藥神，得以光明攝眾生俾見者無空過解脫門；離塵光明主藥神，得能以淨方便滅一切眾生煩惱解脫門；名稱普聞主藥神，得能以大名稱增長無邊善根海解脫門；毛孔現光主藥神，得大悲幢速赴一切病境界解脫門；破暗清淨主藥神，得療治一切盲冥眾生令智眼清淨解脫門；普發吼聲主藥神，得能演佛音說諸法差別義解脫門；蔽日光幢主藥神，得能作一切眾生善知識令見者咸生善根解脫門；明見十方主藥神，得清淨大悲藏能以方便令生信解解脫門；普發威光主藥神，得方便令念佛滅一切眾生病解脫門。

　　爾時，吉祥主藥神，承佛威力，遍觀一切主藥神眾而說頌言：

「如來智慧不思議，　　悉知一切眾生心，

　能以種種方便力，　　滅彼群迷無量苦。

　大雄善巧難測量，　　凡有所作無空過，

　必使眾生諸苦滅，　　栴檀林神能悟此。

　汝觀諸佛法如是，　　往悉勤修無量劫，

　而於諸有無所著，　　此離塵光所入門。

　佛百千劫難可遇，　　若有得見及聞名，

　必令獲益無空過，　　此普稱神之所了。

　如來一一毛孔中，　　悉放光明滅眾患，

　世間煩惱皆令盡，　　此現光神所入門。

　一切眾生癡所盲，　　惑業眾苦無量別，

　佛悉蠲除開智照，　　如是破暗能觀見。

　如來一音無限量，　　能開一切法門海，

　眾生聽者悉了知，　　此是大音之解脫。

　汝觀佛智難思議，　　普現諸趣救群生，

　能令見者皆從化，　　此蔽日幢深悟了。

　如來大悲方便海，　　為利世間而出現，

　廣開正道示眾生，　　此見方神能了達。

　如來普放大光明，　　一切十方無不照，

　令隨念佛生功德，　　此發威光解脫門。」

　　復次，布華如雲主林神，得廣大無邊智海藏解脫門；擢幹舒光主林神，得廣大修治普清淨解脫門；生芽發耀主林神，得增長種種淨信芽解脫門；吉祥淨葉主林神，得一切清淨功德莊嚴聚解脫門；垂布焰藏主林神，得普門清淨慧恒周覽法界解脫門；妙莊嚴光主林神，得普知一切眾生行海而興布法雲解脫門；可意雷聲主林神，得忍受一切不可意聲演清淨音解脫門；香光普遍主林神，得十方普現昔所修治廣大行境界解脫門；妙光迴耀主林神，得以一切功德法饒益世間解脫門；華果光味主林神，得能令一切見佛出興常敬念不忘莊嚴功德藏解脫門。

　　爾時，布華如雲主林神，承佛威力，普觀一切主林神眾而說頌言：

「佛昔修習菩提行，　　福德智慧悉成滿，

　一切諸力皆具足，　　放大光明出世間。

　悲門無量等眾生，　　如來往昔普淨治，

　是故於世能為益，　　此擢幹神之所了。

　若有眾生一見佛，　　必使入於深信海，

　普示一切如來道，　　此妙芽神之解脫。

　一毛所集諸功德，　　劫海宣揚不可盡，

　諸佛方便難思議，　　淨葉能明此深義。

　我念如來於往昔，　　供養剎塵無量佛，

　一一佛所智漸明，　　此焰藏神之所了。

　一切眾生諸行海，　　世尊一念悉了知，

　如是廣大無礙智，　　妙莊嚴神能悟入。

　恒演如來寂妙音，　　普生無等大歡喜，

　隨其解欲皆令悟，　　此是雷音所行法。

　如來示現大神通，　　十方國土皆周遍，

　佛昔修行悉令見，　　此普香光所入門。

　眾生譣詖不修德，　　迷惑沈流生死中，

　為彼闡明眾智道，　　此妙光神之所見。

　佛為業障諸眾生，　　經於億劫時乃現，

　其餘念念常令見，　　此味光神所觀察。」

　　復次，寶峯開華主山神，得入大寂定光明解脫門；華林妙髻主山神，得修集慈善根成熟不可思議數眾生解脫門；高幢普照主山神，得觀察一切眾生心所樂嚴淨諸根解脫門；離塵寶髻主山神，得無邊劫海勤精進無厭怠解脫門；光照十方主山神，得以無邊功德光普覺悟解脫門；大力光明主山神，得能自成熟復令眾生捨離愚迷行解脫門；威光普勝主山神，得拔一切苦使無有餘解脫門；微密光輪主山神，得演教法光明顯示一切如來功德解脫門；普眼現見主山神，得令一切眾生乃至於夢中增長善根解脫門；金剛堅固眼主山神，得出現無邊大義海解脫門。

　　爾時，開華匝地主山神，承佛威力，普觀一切主山神眾而說頌言：

「往修勝行無有邊，　　今獲神通亦無量，

　法門廣闢如塵數，　　悉使眾生深悟喜。

　眾相嚴身遍世間，　　毛孔光明悉清淨，

　大慈方便示一切，　　華林妙髻悟此門。

　佛身普現無有邊，　　十方世界皆充滿，

　諸根嚴淨見者喜，　　此法高幢能悟入。

　歷劫勤修無懈倦，　　不染世法如虛空，

　種種方便化群生，　　悟此法門名寶髻。

　眾生盲暗入險道，　　佛哀愍彼舒光照，

　普使世間從睡覺，　　威光悟此心生喜。

　昔在諸有廣修行，　　供養剎塵無數佛，

　令眾生見發大願，　　此地大力能明入。

　見諸眾生流轉苦，　　一切業障恒纏覆，

　以智慧光悉滅除，　　此普勝神之解脫。

　一一毛孔出妙音，　　隨眾生心讚諸佛，

　悉遍十方無量劫，　　此是光輪所入門。

　佛遍十方普現前，　　種種方便說妙法，

　廣益眾生諸行海，　　此現見神之所悟。

　法門如海無邊量，　　一音為說悉令解，

　一切劫中演不窮，　　入此方便金剛目。」

　　復次，普德淨華主地神，得以慈悲心念念普觀一切眾生解脫門；堅福莊嚴主地神，得普現一切眾生福德力解脫門；妙華嚴樹主地神，得普入諸法出生一切佛剎莊嚴解脫門；普散眾寶主地神，得修習種種諸三昧令眾生除障垢解脫門；淨目觀時主地神，得令一切眾生常遊戲快樂解脫門；金色妙眼主地神，得示現一切清淨身調伏眾生解脫門；香毛發光主地神，得了知一切佛功德海大威力解脫門；寂音悅意主地神，得普攝持一切眾生言音海解脫門；妙華旋髻主地神，得充滿佛剎離垢性解脫門；金剛普持主地神，得一切佛法輪所攝持普出現解脫門。

　　爾時，普德淨華主地神，承佛威力，普觀一切主地神眾而說頌言：

「如來往昔念念中，　　大慈悲門不可說，

　如是修行無有已，　　故得堅牢不壞身。

　三世眾生及菩薩，　　所有一切眾福聚，

　悉現如來毛孔中，　　福嚴見已生歡喜。

　廣大寂靜三摩地，　　不生不滅無來去，

　嚴淨國土示眾生，　　此樹華神之解脫。

　佛於往昔修諸行，　　為令眾生消重障，

　普散眾寶主地神，　　見此解脫生歡喜。

　如來境界無邊際，　　念念普現於世間，

　淨目觀時主地神，　　見佛所行心慶悅。

　妙音無限不思議，　　普為眾生滅煩惱，

　金色眼神能了悟，　　見佛無邊勝功德。

　一切色形皆化現，　　十方法界悉充滿，

　香毛發光常見佛，　　如是普化諸眾生。

　妙音普遍於十方，　　無量劫中為眾說，

　悅意地神心了達，　　從佛得聞深敬喜。

　佛毛孔出香焰雲，　　隨眾生心遍世間，

　一切見者皆成熟，　　此是華旋所觀處。

　堅固難壞如金剛，　　不可傾動逾須彌，

　佛身如是處世間，　　普持得見生歡喜。」

　　復次，寶峯光耀主城神，得方便利益眾生解脫門；妙嚴宮殿主城神，得知眾生根教化成熟解脫門；清淨喜寶主城神，得常歡喜令一切眾生受諸福德解脫門；離憂清淨主城神，得救諸怖畏大悲藏解脫門；華燈焰眼主城神，得普明了大智慧解脫門；焰幢明現主城神，得普方便示現解脫門；盛福威光主城神，得普觀察一切眾生令修廣大福德海解脫門；淨光明身主城神，得開悟一切愚暗眾生解脫門；香幢莊嚴主城神，得觀如來自在力普遍世間調伏眾生解脫門；寶峯光目主城神，得能以大光明破一切眾生障礙山解脫門。

　　爾時，寶峯光耀主城神，承佛威力，普觀一切主城神眾而說頌言：

「導師如是不思議，　　光明遍照於十方，

　眾生現前悉見佛，　　教化成熟無央數。

　諸眾生根各差別，　　佛悉了知無有餘，

　妙嚴宮殿主城神，　　入此法門心慶悅。

　如來無量劫修行，　　護持往昔諸佛法，

　意常承奉生歡喜，　　妙寶城神悟此門。

　如來昔已能除遣，　　一切眾生諸恐怖，

　而恒於彼起慈悲，　　此離憂神心悟喜。

　佛智廣大無有邊，　　譬如虛空不可量，

　華目城神斯悟悅，　　能學如來之妙慧。

　如來色相等眾生，　　隨其樂欲皆令見，

　焰幢明現心能悟，　　習此方便生歡喜。

　如來往修眾福海，　　清淨廣大無邊際，

　福德幢光於此門，　　觀察了悟心欣慶。

　眾生愚迷諸有中，　　如世生盲卒無覩，

　佛為利益興於世，　　清淨光神入此門。

　如來自在無有邊，　　如雲普遍於世間，

　乃至現夢令調伏，　　此是香幢所觀見。

　眾生癡暗如盲瞽，　　種種障蓋所纏覆，

　佛光照徹普令開，　　如是寶峯之所入。」

　　復次，淨莊嚴幢道場神，得出現供養佛廣大莊嚴具誓願力解脫門；須彌寶光道場神，得現一切眾生前成就廣大菩提行解脫門；雷音幢相道場神，得隨一切眾生心所樂令見佛於夢中為說法解脫門；雨華妙眼道場神，得能雨一切難捨眾寶莊嚴具解脫門；清淨焰形道場神，得能現妙莊嚴道場廣化眾生令成熟解脫門；華纓垂髻道場神，得隨根說法令生正念解脫門；雨寶莊嚴道場神，得能以辯才普雨無邊歡喜法解脫門；勇猛香眼道場神，得廣稱讚諸佛功德解脫門；金剛彩雲道場神，得示現無邊色相樹莊嚴道場解脫門；蓮華光明道場神，得菩提樹下寂然不動而充遍十方解脫門；妙光照耀道場神，得顯示如來種種力解脫門。

　　爾時，淨莊嚴幢道場神，承佛威力，普觀一切道場神眾而說頌言：

「我念如來往昔時，　　於無量劫所修行，

　諸佛出興咸供養，　　故獲如空大功德。

　佛昔修行無盡施，　　無量剎土微塵等，

　須彌光照菩提神，　　憶念善逝心欣慶。

　如來色相無有窮，　　變化周流一切剎，

　乃至夢中常示現，　　雷幢見此生歡喜。

　昔行捨行無量劫，　　能捨難捨眼如海，

　如是捨行為眾生，　　此妙眼神能悟悅。

　無邊色相寶焰雲，　　現菩提場遍世間，

　焰形清淨道場神，　　見佛自在生歡喜。

　眾生行海無有邊，　　佛普彌綸雨法雨，

　隨其根解除疑惑，　　華纓悟此心歡喜。

　無量法門差別義，　　辯才大海皆能入，

　雨寶嚴具道場神，　　於心念念恒如是。

　於不可說一切土，　　盡世言辭稱讚佛，

　故獲名譽大功德，　　此勇眼神能憶念。

　種種色相無邊樹，　　普現菩提樹王下，

　金剛彩雲悟此門，　　恒觀道樹生歡喜。

　十方邊際不可得，　　佛坐道場智亦然，

　蓮華步光淨信心，　　入此解脫深生喜。

　道場一切出妙音，　　讚佛難思清淨力，

　及以成就諸因行，　　此妙光神能聽受。」

　　復次，寶印手足行神，得普雨眾寶生廣大歡喜解脫門；蓮華光足行神，得示現佛身坐一切光色蓮華座令見者歡喜解脫門；最勝華髻足行神，得一一心念中建立一切如來眾會道場解脫門；攝諸善見足行神，得舉足發步悉調伏無邊眾生解脫門；妙寶星幢足行神，得念念中化現種種蓮華網光明普雨眾寶出妙音聲解脫門；樂吐妙音足行神，得出生無邊歡喜海解脫門；栴檀樹光足行神，得以香風普覺一切道場眾會解脫門；蓮華光明足行神，得一切毛孔放光明演微妙法音解脫門；微妙光明足行神，得其身遍出種種光明網普照耀解脫門；積集妙華足行神，得開悟一切眾生令生善根海解脫門。

　　爾時，寶印手足行神，承佛神力，遍觀一切足行神眾而說頌言：

「佛昔修行無量劫，　　供養一切諸如來，

　心恒慶悅不疲厭，　　喜門深大猶如海。

　念念神通不可量，　　化現蓮華種種香，

　佛坐其上普遊往，　　紅色光神皆覩見。

　諸佛如來法如是，　　廣大眾會遍十方，

　普現神通不可議，　　最勝華神悉明矚。

　十方國土一切處，　　於中舉足若下足，

　悉能成就諸群生，　　此善見神心悟喜。

　如眾生數普現身，　　此一一身充法界，

　悉放淨光雨眾寶，　　如是解脫星幢入。

　如來境界無邊際，　　普雨法雨皆充滿，

　眾會覩佛生歡喜，　　此妙音聲之所見。

　佛音聲量等虛空，　　一切音聲悉在中，

　調伏眾生靡不遍，　　如是栴檀能聽受。

　一切毛孔出化音，　　闡揚三世諸佛名，

　聞此音者皆歡喜，　　蓮華光神如是見。

　佛身變現不思議，　　步步色相猶如海，

　隨眾生心悉令見，　　此妙光明之所得。

　十方普現大神通，　　一切眾生悉開悟，

　眾妙華神於此法，　　見已心生大歡喜。」
 
　　復次，淨喜境界身眾神，得憶佛往昔誓願海解脫門；光照十方身眾神，得光明普照無邊世界解脫門；海音調伏身眾神，得大音普覺一切眾生令歡喜調伏解脫門；淨華嚴髻身眾神，得身如虛空周遍住解脫門；無量威儀身眾神，得示一切眾生諸佛境界解脫門；最勝光嚴身眾神，得令一切飢乏眾生色力滿足解脫門；淨光香雲身眾神，得除一切眾生煩惱垢解脫門；守護攝持身眾神，得轉一切眾生愚癡魔業解脫門；普現攝化身眾神，得普於一切世主宮殿中顯示莊嚴相解脫門；不動光明身眾神，得普攝一切眾生皆令生清淨善根解脫門。

　　爾時，淨喜境界身眾神，承佛威力，普觀一切身眾神眾而說頌言：

「我憶須彌塵劫前，　　有佛妙光出興世，

　世尊於彼如來所，　　發心供養一切佛。

　如來身放大光明，　　其光法界靡不充，

　眾生遇者心調伏，　　此照方神之所見。

　如來聲震十方國，　　一切言音悉圓滿，

　普覺群生無有餘，　　調伏聞此心歡慶。

　佛身清淨恒寂滅，　　普現眾色無諸相，

　如是遍住於世間，　　此淨華神之所入。

　導師如是不思議，　　隨眾生心悉令見，

　或坐或行或時住，　　無量威儀所悟門。

　佛百千劫難逢遇，　　出興利益能自在，

　令世悉離貧窮苦，　　最勝光嚴入斯處。

　如來一一齒相間，　　普放香燈光焰雲，

　滅除一切眾生惑，　　離垢雲神如是見。

　眾生染惑為重障，　　隨逐魔徑常流轉，

　如來開示解脫道，　　守護執持能悟入。

　我觀如來自在力，　　光布法界悉充滿，

　處王宮殿化眾生，　　此普現神之境界。

　眾生迷妄具眾苦，　　佛在其中常救攝，

　皆令滅惑生喜心，　　不動光神所觀見。」

　　復次，妙色那羅延執金剛神，得見如來示現無邊色相身解脫門；日輪速疾幢執金剛神，得佛身一一毛如日輪現種種光明雲解脫門；須彌華光執金剛神，得化現無量身大神變解脫門；清淨雲音執金剛神，得無邊隨類音解脫門；妙臂天主執金剛神，得現為一切世間主開悟眾生解脫門；可愛樂光明執金剛神，得普開示一切佛法差別門咸盡無遺解脫門；大樹雷音執金剛神，得以可愛樂莊嚴具攝一切樹神解脫門；師子王光明執金剛神，得如來廣大福莊嚴聚皆具足明了解脫門；密焰吉祥目執金剛神，得普觀察險惡眾生心為現威嚴身解脫門；蓮華摩尼髻執金剛神，得普雨一切菩薩莊嚴具摩尼髻解脫門。

　　爾時，妙色那羅延執金剛神，承佛威力，普觀一切執金剛神眾而說頌言：

「汝應觀法王，　　法王法如是，

　色相無有邊，　　普現於世間。

　佛身一一毛，　　光網不思議，

　譬如淨日輪，　　普照十方國。

　如來神通力，　　法界悉周遍，

　一切眾生前，　　示現無盡身。

　如來說法音，　　十方莫不聞，

　隨諸眾生類，　　悉令心滿足。

　眾見牟尼尊，　　處世宮殿中，

　普為諸群生，　　闡揚於大法。

　法海漩澓處，　　一切差別義，

　種種方便門，　　演說無窮盡。

　無邊大方便，　　普應十方國，

　遇佛淨光明，　　悉見如來身。

　供養於諸佛，　　億剎微塵數，

　功德如虛空，　　一切所瞻仰。

　神通力平等，　　一切剎皆現，

　安坐妙道場，　　普現眾生前。

　焰雲普照明，　　種種光圓滿，

　法界無不及，　　示佛所行處。」
