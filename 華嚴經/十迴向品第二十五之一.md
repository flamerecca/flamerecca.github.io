十迴向品第二十五之一

爾時，金剛幢菩薩承佛神力，入菩薩智光三昧。入是三昧已，十方各過十萬佛剎微塵數世界外，有十萬佛剎微塵數諸佛，皆同一號，號：金剛幢，而現其前，咸稱讚言：「善哉！善哉！善男子！乃能入此菩薩智光三昧。善男子！此是十方各十萬佛剎微塵數諸佛神力共加於汝，亦是毘盧遮那如來往昔願力、威神之力，及由汝智慧清淨故，諸菩薩善根增勝故，令汝入是三昧而演說法；為令諸菩薩得清淨無畏故，具無礙辯才故，入無礙智地故，住一切智大心故，成就無盡善根故，滿足無礙白法故，入於普門法界故，現一切佛神力故，前際念智不斷故，得一切佛護持諸根故，以無量門廣說眾法故，聞悉解了受持不忘故，攝諸菩薩一切善根故，成辦出世助道故，不斷一切智智故，開發大願故，解釋實義故，了知法界故，令諸菩薩皆悉歡喜故，修一切佛平等善根故，護持一切如來種性故，所謂：演說諸菩薩十迴向。佛子！汝當承佛威神之力而演此法，得佛護念故，安住佛家故，增益出世功德故，得陀羅尼光明故，入無障礙佛法故，大光普照法界故，集無過失淨法故，住廣大智境界故，得無障礙法光故。」

爾時，諸佛即與金剛幢菩薩無量智慧，與無留礙辯，與分別句義善方便，與無礙法光明，與如來平等身，與無量差別淨音聲，與菩薩不思議善觀察三昧，與不可沮壞一切善根迴向智，與觀察一切法成就巧方便，與一切處說一切法無斷辯。何以故？入此三昧善根力故。

爾時，諸佛各以右手摩金剛幢菩薩頂。金剛幢菩薩得摩頂已，即從定起，告諸菩薩言：

「佛子！菩薩摩訶薩有不可思議大願充滿法界，普能救護一切眾生，所謂：修學去、來、現在一切佛迴向。佛子！菩薩摩訶薩迴向有幾種？佛子！菩薩摩訶薩迴向有十種，三世諸佛咸共演說。何等為十？一者救護一切眾生離眾生相迴向，二者不壞迴向，三者等一切諸佛迴向，四者至一切處迴向，五者無盡功德藏迴向，六者入一切平等善根迴向，七者等隨順一切眾生迴向，八者真如相迴向，九者無縛無著解脫迴向，十者入法界無量迴向。佛子！是為菩薩摩訶薩十種迴向，過去、未來、現在諸佛，已說、當說、今說。

「佛子！云何為菩薩摩訶薩救護一切眾生離眾生相迴向？

「佛子！此菩薩摩訶薩行檀波羅蜜，淨尸波羅蜜，修羼提波羅蜜，起精進波羅蜜，入禪波羅蜜，住般若波羅蜜，大慈、大悲、大喜、大捨，修如是等無量善根。修善根時，作是念言：『願此善根普能饒益一切眾生，皆使清淨，至於究竟，永離地獄、餓鬼、畜生、閻羅王等無量苦惱。』菩薩摩訶薩種善根時，以己善根如是迴向：『我當為一切眾生作舍，令免一切諸苦事故；為一切眾生作護，悉令解脫諸煩惱故；為一切眾生作歸，皆令得離諸怖畏故；為一切眾生作趣，令得至於一切智故；為一切眾生作安，令得究竟安隱處故；為一切眾生作明，令得智光滅癡暗故；為一切眾生作炬，破彼一切無明闇故；為一切眾生作燈，令住究竟清淨處故；為一切眾生作導師，引其令入真實法故；為一切眾生作大導師，與其無礙大智慧故。』佛子！菩薩摩訶薩以諸善根如是迴向，平等饒益一切眾生，究竟皆令得一切智。

「佛子！菩薩摩訶薩於非親友守護迴向，與其親友等無差別。何以故？菩薩摩訶薩入一切法平等性故，不於眾生而起一念非親友想。設有眾生於菩薩所起怨害心，菩薩亦以慈眼視之，終無恚怒。普為眾生作善知識，演說正法，令其修習。譬如大海，一切眾毒不能變壞。菩薩亦爾，一切愚蒙、無有智慧、不知恩德、瞋很頑毒、憍慢自大、其心盲瞽、不識善法……如是等類諸惡眾生，種種逼惱，無能動亂。譬如日天子出現世間，不以生盲不見故，隱而不現；又復不以乾闥婆城、阿脩羅手、閻浮提樹、崇巖、邃谷、塵霧、煙雲……如是等物之所覆障故，隱而不現；亦復不以時節變改故，隱而不現。菩薩摩訶薩亦復如是，有大福德，其心深廣，正念觀察，無有退屈；為欲究竟功德智慧，於上勝法心生志欲；法光普照，見一切義；於諸法門，智慧自在；常為利益一切眾生而修善法，曾不誤起捨眾生心；不以眾生其性弊惡、邪見、瞋濁、難可調伏，便即棄捨，不修迴向；但以菩薩大願甲冑而自莊嚴，救護眾生，恒無退轉；不以眾生不知報恩，退菩薩行，捨菩提道；不以凡愚共同一處，捨離一切如實善根；不以眾生數起過惡，難可忍受，而於彼所生疲厭心。何以故？譬如日天子，不但為一事故出現世間。菩薩摩訶薩亦復如是，不但為一眾生故，修諸善根，迴向阿耨多羅三藐三菩提；普為救護一切眾生故而修善根，迴向阿耨多羅三藐三菩提。如是，不但為淨一佛剎故，不但為信一佛故，不但為見一佛故，不但為了一法故，起大智願，迴向阿耨多羅三藐三菩提；為普淨一切佛剎故，普信一切諸佛故，普承事供養一切諸佛故，普解一切佛法故，發起大願，修諸善根，迴向阿耨多羅三藐三菩提。

「佛子！菩薩摩訶薩以諸佛法而為所緣，起廣大心、不退轉心，無量劫中修集希有難得心寶，與一切諸佛悉皆平等。菩薩如是觀諸善根，信心清淨，大悲堅固，以甚深心、歡喜心、清淨心，最勝心、柔軟心、慈悲心、憐愍心、攝護心、利益心、安樂心，普為眾生真實迴向，非但口言。佛子！菩薩摩訶薩以諸善根迴向之時，作是念言：『以我善根，願一切趣生、一切眾生，皆得清淨；功德圓滿，不可沮壞，無有窮盡；常得尊重，正念不忘；獲決定慧，具無量智；身、口、意業，一切功德，圓滿莊嚴。』又作是念：『以此善根，令一切眾生承事供養一切諸佛，無空過者；於諸佛所，淨信不壞；聽聞正法，斷諸疑惑，憶持不忘，如說修行；於如來所，起恭敬心，身業清淨，安住無量廣大善根；永離貧窮，七財滿足；於諸佛所，常隨修學，成就無量勝妙善根，平等悟解，住一切智，以無礙眼等視眾生；眾相嚴身，無有玷缺；言音淨妙，功德圓滿，諸根調伏，十力成就，善心滿足，無所依住。令一切眾生普得佛樂，得無量住，住佛所住。』

「佛子！菩薩摩訶薩見諸眾生，造作惡業，受諸重苦；以是障故，不見佛，不聞法，不識僧。便作是念：『我當於彼諸惡道中，代諸眾生受種種苦，令其解脫。』菩薩如是受苦毒時，轉更精勤，不捨、不避、不驚、不怖、不退、不怯，無有疲厭。何以故？如其所願，決欲荷負一切眾生，令解脫故。菩薩爾時作是念言：『一切眾生在生老病死諸苦難處，隨業流轉，邪見無智，喪諸善法，我應救之，令得出離。』又諸眾生愛網所纏，癡蓋所覆，染著諸有，隨逐不捨，入苦籠檻，作魔業行，福智都盡，常懷疑惑，不見安隱處，不知出離道，在於生死輪轉不息，諸苦淤泥恒所沒溺。菩薩見已，起大悲心、大饒益心，欲令眾生悉得解脫，以一切善根迴向，以廣大心迴向，如三世菩薩所修迴向，如大迴向經所說迴向，願諸眾生普得清淨，究竟成就一切種智。復作是念：『我所修行，欲令眾生皆悉得成無上智王，不為自身而求解脫，但為救濟一切眾生，令其咸得一切智心，度生死流，解脫眾苦。』復作是念：『我當普為一切眾生備受眾苦，令其得出無量生死眾苦大壑。我當普為一切眾生，於一切世界一切惡趣中，盡未來劫，受一切苦，然常為眾生勤修善根。何以故？我寧獨受如是眾苦，不令眾生墮於地獄。我當於彼地獄、畜生、閻羅王等險難之處，以身為質，救贖一切惡道眾生，令得解脫。』復作是念：『我願保護一切眾生終不棄捨，所言誠實，無有虛妄。何以故？我為救度一切眾生發菩提心，不為自身求無上道，亦不為求五欲境界及三有中種種樂故修菩提行。何以故？世間之樂無非是苦。眾魔境界，愚人所貪，諸佛所訶，一切苦患因之而起；地獄、餓鬼及以畜生、閻羅王處，忿恚鬪訟，更相毀辱。如是諸惡，皆因貪著五欲所致。耽著五欲，遠離諸佛，障礙生天，何況得於阿耨多羅三藐三菩提！』菩薩如是觀諸世間貪少欲味受無量苦，終不為彼五欲樂故，求無上菩提，修菩薩行；但為安樂一切眾生，發心修習，成滿大願，斷截眾生諸苦羂索，令得解脫。

「佛子！菩薩摩訶薩復作是念：『我當以善根如是迴向，令一切眾生得究竟樂、利益樂、不受樂、寂靜樂、無依樂、無動樂、無量樂、不捨不退樂、不滅樂、一切智樂。』復作是念：『我當與一切眾生作調御師，作主兵臣，執大智炬，示安隱道，令離險難，以善方便俾知實義；又於生死海，作一切智善巧船師，度諸眾生，使到彼岸。』佛子！菩薩摩訶薩以諸善根如是迴向，所謂：『隨宜救護一切眾生，令出生死，承事供養一切諸佛，得無障礙一切智智，捨離眾魔，遠惡知識，親近一切菩薩善友，滅諸過罪，成就淨業，具足菩薩廣大行願、無量善根。』

「佛子！菩薩摩訶薩以諸善根正迴向已，作如是念：『不以四天下眾生多故，多日出現；但一日出，悉能普照一切眾生。又，諸眾生不以自身光明故，知有晝夜，遊行觀察，興造諸業；皆由日天子出，成辦斯事，然彼日輪但一無二。』菩薩摩訶薩亦復如是，修集善根迴向之時，作是念言：『彼諸眾生不能自救，何能救他？唯我一人，志獨無侶，修集善根如是迴向。所謂：為欲廣度一切眾生故，普照一切眾生故，示導一切眾生故，開悟一切眾生故，顧復一切眾生故，攝受一切眾生故，成就一切眾生故，令一切眾生歡喜故，令一切眾生悅樂故，令一切眾生斷疑故。』佛子！菩薩摩訶薩復作是念：『我應如日，普照一切，不求恩報。眾生有惡，悉能容受，終不以此而捨誓願；不以一眾生惡故，捨一切眾生。但勤修習善根迴向，普令眾生皆得安樂；善根雖少，普攝眾生，以歡喜心廣大迴向。若有善根，不欲饒益一切眾生，不名迴向；隨一善根，普以眾生而為所緣，乃名迴向。安置眾生於無所著法性迴向，見眾生自性不動不轉迴向，於迴向無所依、無所取迴向，不取善根相迴向，不分別業報體性迴向，不著五蘊相迴向，不壞五蘊相迴向，不取業迴向，不求報迴向，不染著因緣迴向，不分別因緣所起迴向，不著名稱迴向，不著處所迴向，不著虛妄法迴向，不著眾生相、世界相、心意相迴向，不起心顛倒、想顛倒、見顛倒迴向，不著語言道迴向，觀一切法真實性迴向，觀一切眾生平等相迴向，以法界印印諸善根迴向，觀諸法離貪欲迴向。解一切法無，種植善根亦如是；觀諸法無二、無生、無滅，迴向亦如是。以如是等善根迴向，修行清淨對治之法，所有善根皆悉隨順出世間法。不作二相，非即業修習一切智，非離業迴向一切智，一切智非即是業，然不離業得一切智。以業如光影清淨故，報亦如光影清淨；報如光影清淨故，一切智智亦如光影清淨。離我、我所一切動亂思惟分別，如是了知，以諸善根方便迴向。』

「菩薩如是迴向之時，度脫眾生，常無休息，不住法相；雖知諸法無業無報，善能出生一切業報而無違諍，如是方便善修迴向。菩薩摩訶薩如是迴向時，離一切過，諸佛所讚。佛子！是為菩薩摩訶薩第一救護一切眾生離眾生相迴向。」

爾時，金剛幢菩薩，觀察十方一切眾會暨于法界，入深句義，以無量心修習勝行，大悲普覆一切眾生，不斷三世諸如來種，入一切佛功德法藏，出生一切諸佛法身，善能分別諸眾生心，知其所種善根成熟，住於法身而為示現清淨色身；承佛神力，即說頌言：

「不思議劫修行道，精進堅固心無礙，
為欲饒益群生類，常求諸佛功德法。
調御世間無等人，修治其意甚明潔，
發心普救諸含識，彼能善入迴向藏。
勇猛精進力具足，智慧聰達意清淨，
普救一切諸群生，其心堪忍不傾動。
心善安住無與等，意常清淨大歡悅，
如是為物勤修行，譬如大地普容受。
不為自身求快樂，但欲救護諸眾生，
如是發起大悲心，疾得入於無礙地。
十方一切諸世界，所有眾生皆攝受，
為救彼故善住心，如是修學諸迴向。
修行布施大欣悅，護持淨戒無所犯，
勇猛精進心不動，迴向如來一切智。
其心廣大無邊際，忍力安住不傾動，
禪定甚深恒照了，智慧微妙難思議。
十方一切世界中，具足修治清淨行，
如是功德皆迴向，為欲安樂諸含識。
大士勤修諸善業，無量無邊不可數，
如是悉以益眾生，令住難思無上智。
普為一切眾生故，不思議劫處地獄，
如是曾無厭退心，勇猛決定常迴向。
不求色聲香與味，亦不希求諸妙觸，
但為救度諸群生，常求無上最勝智。
智慧清淨如虛空，修習無邊大士行，
如佛所行諸行法，彼人如是常修學。
大士遊行諸世界，悉能安隱諸群生，
普使一切皆歡喜，修菩薩行無厭足。
除滅一切諸心毒，思惟修習最上智，
不為自己求安樂，但願眾生得離苦。
此人迴向得究竟，心常清淨離眾毒，
三世如來所付囑，住於無上大法城。
未曾染著於諸色，受想行識亦如是，
其心永出於三有，所有功德盡迴向。
佛所知見諸眾生，盡皆攝取無有餘，
誓願皆令得解脫，為彼修行大歡喜。
其心念念恒安住，智慧廣大無與等，
離癡正念常寂然，一切諸業皆清淨。
彼諸菩薩處於世，不著內外一切法，
如風無礙行於空，大士用心亦復然。
所有身業皆清淨，一切語言無過失，
心常歸向於如來，能令諸佛悉歡喜。
十方無量諸國土，所有佛處皆往詣，
於中覩見大悲尊，靡不恭敬而瞻奉。
心常清淨離諸失，普入世間無所畏，
已住如來無上道，復為三有大法池。
精勤觀察一切法，隨順思惟有非有，
如是趣於真實理，得入甚深無諍處。
以此修成堅固道，一切眾生莫能壞，
善能了達諸法性，普於三世無所著。
如是迴向到彼岸，普使群生離眾垢，
永離一切諸所依，得入究竟無依處。
一切眾生語言道，隨其種類各差別，
菩薩悉能分別說，而心無著無所礙。
菩薩如是修迴向，功德方便不可說，
能令十方世界中，一切諸佛皆稱歎。
