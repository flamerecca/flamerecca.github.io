十地品第二十六之三


第四地


佛子聞此廣大行，可樂深妙殊勝地，
心皆踊悅大歡喜，普散眾華供養佛。
演說如是妙法時，大地海水皆震動，
一切天女咸歡喜，悉吐妙音同讚歎。
自在天王大欣慶，雨摩尼寶供養佛，
讚言：「佛為我出興，演說第一功德行。
如是智者諸地義，於百千劫甚難得，
我今忽然而得聞，菩薩勝行妙法音。
願更演說聰慧者，後地決定無餘道，
利益一切諸天人，此諸佛子皆樂聞！」
勇猛大心解脫月，請金剛藏言：「佛子！
從此轉入第四地，所有行相願宣說！」
爾時，金剛藏菩薩告解脫月菩薩言：

「佛子！菩薩摩訶薩第三地善清淨已，欲入第四焰慧地，當修行十法明門。何等為十？所謂觀察眾生界、觀察法界、觀察世界、觀察虛空界、觀察識界、觀察欲界、觀察色界、觀察無色界、觀察廣心信解界、觀察大心信解界。菩薩以此十法明門，得入第四焰慧地。

「佛子！菩薩住此焰慧地，則能以十種智成熟法故，得彼內法，生如來家。何等為十？所謂：深心不退故；於三寶中生淨信，畢竟不壞故；觀諸行生滅故；觀諸法自性無生故；觀世間成壞故；觀因業有生故；觀生死涅槃故；觀眾生國土業故；觀前際後際故；觀無所有盡故。是為十。佛子！菩薩住此第四地，觀內身循身觀，勤勇念知，除世間貪憂；觀外身循身觀，勤勇念知，除世間貪憂；觀內外身循身觀，勤勇念知，除世間貪憂；如是，觀內受、外受、內外受循受觀，觀內心、外心、內外心循心觀，觀內法、外法、內外法循法觀，勤勇念知，除世間貪憂。復次，此菩薩未生諸惡不善法為不生故，欲生勤精進發心正斷；已生諸惡不善法為斷故，欲生勤精進發心正斷；未生諸善法為生故，欲生勤精進發心正行；已生諸善法為住不失故，修令增廣故，欲生勤精進發心正行。復次，此菩薩修行欲定斷行，成就神足，依止厭，依止離，依止滅，迴向於捨；修行精進定、心定、觀定斷行，成就神足，依止厭，依止離，依止滅，迴向於捨。復次，此菩薩修行信根，依止厭，依止離，依止滅，迴向於捨；修行精進根、念根、定根、慧根，依止厭，依止離，依止滅，迴向於捨。復次，此菩薩修行信力，依止厭，依止離，依止滅，迴向於捨；修行精進力、念力、定力、慧力，依止厭，依止離，依止滅，迴向於捨。復次，此菩薩修行念覺分，依止厭，依止離，依止滅，迴向於捨；修行擇法覺分、精進覺分、喜覺分、猗覺分、定覺分、捨覺分，依止厭，依止離，依止滅，迴向於捨。復次，此菩薩修行正見，依止厭，依止離，依止滅，迴向於捨；修行正思惟、正語、正業、正命、正精進、正念、正定，依止厭，依止離，依止滅，迴向於捨。菩薩修行如是功德，為不捨一切眾生故，本願所持故，大悲為首故，大慈成就故，思念一切智智故，成就莊嚴佛土故，成就如來力、無所畏、不共佛法、相好音聲悉具足故，求於上上殊勝道故，隨順所聞甚深佛解脫故，思惟大智善巧方便故。

「佛子！菩薩住此焰慧地，所有身見為首，我、人、眾生、壽命、蘊、界、處所起執著，出沒思惟；觀察治故，我所故，財物故，著處故，於如是等一切皆離。此菩薩若見業是如來所訶、煩惱所染，皆悉捨離；若見業是順菩薩道、如來所讚，皆悉修行。

「佛子！此菩薩隨所起方便慧，修習於道及助道分，如是而得潤澤心、柔軟心、調順心、利益安樂心、無雜染心、求上上勝法心、求殊勝智慧心、救一切世間心、恭敬尊德無違教命心、隨所聞法皆善修行心。此菩薩知恩、知報恩，心極和善，同住安樂，質直柔軟，無稠林行，無有我慢，善受教誨，得說者意。此菩薩如是忍成就，如是調柔成就，如是寂滅成就，如是忍、調柔、寂滅成就；淨治後地業，作意修行時，得不休息精進、不雜染精進、不退轉精進、廣大精進、無邊精進、熾然精進、無等等精進、無能壞精進、成熟一切眾生精進、善分別道非道精進。是菩薩心界清淨，深心不失，悟解明利，善根增長，離世垢濁，斷諸疑惑，明斷具足，喜樂充滿，佛親護念，無量志樂皆悉成就。

「佛子！菩薩住此焰慧地，以願力故，得見多佛。所謂：見多百佛，見多千佛，見多百千佛，乃至見多百千億那由他佛。皆恭敬尊重，承事供養，衣服、臥具、飲食、湯藥，一切資生悉以奉施，亦以供養一切眾僧，以此善根皆悉迴向阿耨多羅三藐三菩提。於彼佛所，恭敬聽法，聞已受持，具足修行。復於彼諸佛法中出家修道，又更修治深心信解，經無量百千億那由他劫，令諸善根轉復明淨。佛子！譬如金師鍊治真金作莊嚴具，餘所有金皆不能及；菩薩摩訶薩亦復如是，住於此地所有善根，下地善根所不能及。如摩尼寶清淨光輪能放光明，非諸餘寶之所能及，風雨等緣悉不能壞；菩薩摩訶薩亦復如是，住於此地，下地菩薩所不能及，眾魔煩惱悉不能壞。此菩薩於四攝中，同事偏多；十波羅蜜中，精進偏多；餘非不修，但隨力隨分。

「佛子！是名：略說菩薩摩訶薩第四焰慧地。菩薩住此地，多作須夜摩天王，以善方便能除眾生身見等惑，令住正見。布施、愛語、利行、同事——如是一切諸所作業，皆不離念佛，不離念法，不離念僧，乃至不離念具足一切種、一切智智。復作是念：『我當於一切眾生中為首、為勝、為殊勝、為妙、為微妙、為上、為無上，乃至為一切智智依止者。』是菩薩若發勤精進，於一念頃，得入億數三昧，得見億數佛，得知億數佛神力，能動億數世界，乃至能示現億數身，一一身億數菩薩以為眷屬；若以菩薩殊勝願力自在示現，過於此數，百劫、千劫乃至百千億那由他劫不能數知。」

爾時，金剛藏菩薩欲重宣其義而說頌言：

「菩薩已淨第三地，次觀眾生世法界，
空界識界及三界，心解悉了能趣入。
始登焰地增勢力，生如來家永不退，
於佛法僧信不壞，觀法無常無有起。
觀世成壞業有生，生死涅槃剎等業，
觀前後際亦觀盡，如是修行生佛家。
得是法已增慈愍，轉更勤修四念處，
身受心法內外觀，世間貪愛皆除遣。
菩薩修治四勤行，惡法除滅善增長，
神足根力悉善修，七覺八道亦如是。
為度眾生修彼行，本願所護慈悲首，
求一切智及佛土，亦念如來十種力，
四無所畏不共法，殊特相好深美音；
亦求妙道解脫處，及大方便修行彼。
身見為首六十二，我及我所無量種，
蘊界處等諸取著，此四地中一切離。
如來所訶煩惱行，以無義利皆除斷；
智者修行清淨業，為度眾生無不作。
菩薩勤修不懈怠，即得十心皆具足，
專求佛道無厭倦，志期受職度眾生。
恭敬尊德修行法，知恩易誨無慍暴，
捨慢離諂心調柔，轉更精勤不退轉。
菩薩住此焰慧地，其心清淨永不失，
悟解決定善增長，疑網垢濁悉皆離。
此地菩薩人中勝，供那由他無量佛，
聽聞正法亦出家，不可沮壞如真金。
菩薩住此具功德，以智方便修行道，
不為眾魔心退轉，譬如妙寶無能壞。
住此多作焰天王，於法自在眾所尊，
普化群生除惡見，專求佛智修善業。
菩薩勤加精進力，獲三昧等皆億數；
若以願智力所為，過於此數無能知。
如是菩薩第四地，所行清淨微妙道，
功德義智共相應，我為佛子已宣說。」

第五地


菩薩聞此勝地行，於法解悟心歡喜，
空中雨華讚歎言：「善哉大士金剛藏！」
自在天王與天眾，聞法踊躍住虛空，
普放種種妙光雲，供養如來喜充遍。
天諸采女奏天樂，亦以言辭歌讚佛，
悉以菩薩威神故，於彼聲中發是言：
「佛願久遠今乃滿，佛道久遠今乃得，
釋迦文佛至天宮，利天人者久乃見。
大海久遠今始動，佛光久遠今乃放，
眾生久遠始安樂，大悲音聲久乃聞。
功德彼岸皆已到，憍慢黑闇皆已滅，
最極清淨如虛空，不染世法猶蓮華。
大牟尼尊現於世，譬如須彌出巨海，
供養能盡一切苦，供養必得諸佛智；
此應供處供無等，是故歡心供養佛。」
如是無量諸天女，發此言辭稱讚已，
一切恭敬喜充滿，瞻仰如來默然住。
是時大士解脫月，復請無畏金剛藏：
「第五地中諸行相，唯願佛子為宣說！」
爾時，金剛藏菩薩告解脫月菩薩言：

「佛子！菩薩摩訶薩第四地所行道善圓滿已，欲入第五難勝地，當以十種平等清淨心趣入。何等為十？所謂：於過去佛法平等清淨心、未來佛法平等清淨心、現在佛法平等清淨心、戒平等清淨心、心平等清淨心、除見疑悔平等清淨心、道非道智平等清淨心、修行智見平等清淨心、於一切菩提分法上上觀察平等清淨心、教化一切眾生平等清淨心。菩薩摩訶薩以此十種平等清淨心，得入菩薩第五地。

「佛子！菩薩摩訶薩住此第五地已，以善修菩提分法故，善淨深心故，復轉求上勝道故，隨順真如故，願力所持故，於一切眾生慈愍不捨故，積集福智助道故，精勤修習不息故，出生善巧方便故，觀察照明上上地故，受如來護念故，念智力所持故，得不退轉心。

「佛子！此菩薩摩訶薩如實知此是苦聖諦、此是苦集聖諦、此是苦滅聖諦、此是苦滅道聖諦，善知俗諦，善知第一義諦，善知相諦，善知差別諦，善知成立諦，善知事諦，善知生諦，善知盡無生諦，善知入道智諦，善知一切菩薩地次第成就諦，乃至善知如來智成就諦。此菩薩隨眾生心樂令歡喜故，知俗諦；通達一實相故，知第一義諦；覺法自相、共相故，知相諦；了諸法分位差別故，知差別諦；善分別蘊、界、處故，知成立諦；覺身心苦惱故，知事諦；覺諸趣生相續故，知生諦；一切熱惱畢竟滅故，知盡無生智諦；出生無二故，知入道智諦；正覺一切行相故，善知一切菩薩地次第相續成就，乃至如來智成就諦。以信解智力知，非以究竟智力知。

「佛子！此菩薩摩訶薩得如是諸諦智已，如實知一切有為法虛妄、詐偽、誑惑愚夫。菩薩爾時，於諸眾生轉增大悲，生大慈光明。佛子！此菩薩摩訶薩得如是智力，不捨一切眾生，常求佛智，如實觀一切有為行前際、後際。知從前際無明、有、愛，故生生死流轉，於諸蘊宅不能動出，增長苦聚；無我、無壽者、無養育者、無更數取後趣身者，離我、我所。如前際，後際亦如是，皆無所有。虛妄、貪著，斷盡出離；若有若無，皆如實知。佛子！此菩薩摩訶薩復作是念：『此諸凡夫愚癡無智，甚為可愍。有無數身已滅、今滅、當滅，如是盡滅，不能於身而生厭想，轉更增長機關苦事，隨生死流不能還返，於諸蘊宅不求出離，不知憂畏四大毒蛇，不能拔出諸慢見箭，不能息滅貪、恚、癡火，不能破壞無明黑暗，不能乾竭愛欲大海，不求十力大聖導師；入魔意稠林，於生死海中，為覺觀波濤之所漂溺。』佛子！此菩薩摩訶薩復作是念：『此諸眾生受如是苦，孤窮困迫，無救無依，無洲無舍，無導無目，無明覆翳，黑暗纏裹。我今為彼一切眾生，修行福智助道之法，獨一發心，不求伴侶；以是功德，令諸眾生畢竟清淨，乃至獲得如來十力、無礙智慧。』佛子！此菩薩摩訶薩以如是智慧觀察所修善根，皆為救護一切眾生，利益一切眾生，安樂一切眾生，哀愍一切眾生，成就一切眾生，解脫一切眾生，攝受一切眾生；令一切眾生離諸苦惱，令一切眾生普得清淨，令一切眾生悉皆調伏，令一切眾生入般涅槃。

「佛子！菩薩摩訶薩住此第五難勝地，名為：念者，不忘諸法故；名為：智者，能善決了故；名為：有趣者，知經意趣，次第連合故；名為：慚愧者，自護、護他故；名為：堅固者，不捨戒行故；名為：覺者，能觀是處、非處故；名為：隨智者，不隨於他故；名為：隨慧者，善知義、非義句差別故；名為：神通者，善修禪定故；名為：方便善巧者，能隨世行故；名為：無厭足者，善集福德故；名為：不休息者，常求智慧故；名為：不疲倦者，集大慈悲故；名為：為他勤修者，欲令一切眾生入涅槃故；名為：勤求不懈者，求如來力、無畏、不共法故；名為：發意能行者，成就莊嚴佛土故；名為：勤修種種善業者，能具足相好故；名為：常勤修習者，求莊嚴佛身、語、意故；名為：大尊重恭敬法者，於一切菩薩法師處如教而行故；名為：心無障礙者，以大方便常行世間故；名為：日夜遠離餘心者，常樂教化一切眾生故。

「佛子！菩薩摩訶薩如是勤修行時，以布施教化眾生，以愛語、利行、同事教化眾生，示現色身教化眾生，演說諸法教化眾生，開示菩薩行教化眾生，顯示如來大威力教化眾生，示生死過患教化眾生，稱讚如來智慧利益教化眾生，現大神通力教化眾生，以種種方便行教化眾生。佛子！此菩薩摩訶薩能如是勤方便教化眾生，心恒相續，趣佛智慧；所作善根，無有退轉，常勤修學殊勝行法。

「佛子！此菩薩摩訶薩為利益眾生故，世間技藝靡不該習。所謂：文字、算數、圖書、印璽；地、水、火、風，種種諸論，咸所通達；又善方藥，療治諸病——顛狂、乾消、鬼魅、蠱毒，悉能除斷；文筆、讚詠、歌舞、妓樂、戲笑、談說，悉善其事；國城、村邑、宮宅、園苑、泉流、陂池、草樹、花藥，凡所布列，咸得其宜；金銀、摩尼、真珠、瑠璃、螺貝、璧玉、珊瑚等藏，悉知其處，出以示人；日月星宿、鳥鳴地震、夜夢吉凶，身相休咎，咸善觀察，一無錯謬；持戒入禪，神通無量，四無色等及餘一切世間之事，但於眾生不為損惱，為利益故咸悉開示，漸令安住無上佛法。

「佛子！菩薩住是難勝地，以願力故，得見多佛。所謂：見多百佛，見多千佛，見多百千佛，乃至見多百千億那由他佛。悉恭敬尊重，承事供養，衣服、飲食、臥具、湯藥，一切資生悉以奉施，亦以供養一切眾僧，以此善根迴向阿耨多羅三藐三菩提。於諸佛所，恭敬聽法，聞已受持，隨力修行。復於彼諸佛法中而得出家；既出家已，又更聞法，得陀羅尼，為聞持法師。住此地中，經於百劫，經於千劫，乃至無量百千億那由他劫，所有善根轉更明淨。佛子！譬如真金，以硨磲磨瑩，轉更明淨；此地菩薩所有善根亦復如是，以方便慧思惟觀察，轉更明淨。佛子！菩薩住此難勝地，以方便智成就功德，下地善根所不能及。佛子！如日月星宿、宮殿光明，風力所持，不可沮壞，亦非餘風所能傾動；此地菩薩所有善根亦復如是，以方便智隨逐觀察，不可沮壞，亦非一切聲聞、獨覺世間善根所能傾動。此菩薩，十波羅蜜中，禪波羅蜜偏多；餘非不修，但隨力隨分。

「佛子！是名：略說菩薩摩訶薩第五難勝地。菩薩住此地，多作兜率陀天王，於諸眾生所作自在，摧伏一切外道邪見，能令眾生住實諦中。布施、愛語、利行、同事——如是一切諸所作業，皆不離念佛，不離念法，不離念僧，乃至不離念具足一切種、一切智智。復作是念：『我當於眾生中為首、為勝、為殊勝、為妙、為微妙、為上、為無上，乃至為一切智智依止者。』此菩薩若發勤精進，於一念頃，得千億三昧，見千億佛，知千億佛神力，能動千億佛世界，乃至示現千億身，一一身示千億菩薩以為眷屬；若以菩薩殊勝願力自在示現，過於此數，百劫、千劫乃至百千億那由他劫不能數知。」

爾時，金剛藏菩薩欲重宣其義而說頌曰：

「菩薩四地已清淨，思惟三世佛平等，
戒心除疑道非道，如是觀察入五地。
念處為弓根利箭，正勤為馬神足車，
五力堅鎧破怨敵，勇健不退入五地。
慚愧為衣覺分鬘，淨戒為香禪塗香，
智慧方便妙莊嚴，入總持林三昧苑。
如意為足正念頸，慈悲為眼智慧牙，
人中師子無我吼，破煩惱怨入五地。
菩薩住此第五地，轉修勝上清淨道，
志求佛法不退轉，思念慈悲無厭倦。
積集福智勝功德，精勤方便觀上地，
佛力所加具念慧，了知四諦皆如實。
善知世諦勝義諦，相諦差別成立諦，
事諦生盡及道諦，乃至如來無礙諦。
如是觀諦雖微妙，未得無礙勝解脫，
以此能生大功德，是故超過世智慧。
既觀諦已知有為，體性虛偽無堅實，
得佛慈愍光明分，為利眾生求佛智。
觀諸有為先後際，無明黑闇愛纏縛，
流轉遲迴苦聚中，無我無人無壽命。
愛取為因受來苦，欲求邊際不可得，
迷妄漂流無返期，此等可愍我應度。
蘊宅界蛇諸見箭，心火猛熾癡闇重，
愛河漂轉不暇觀，苦海淪湑闕明導。
如是知已勤精進，所作皆為度眾生，
名為有念有慧者，乃至覺解方便者。
習行福智無厭足，恭敬多聞不疲倦，
國土相好皆莊嚴，如是一切為眾生。
為欲教化諸世間，善知書數印等法，
亦復善解諸方藥，療治眾病悉令愈。
文詞歌舞皆巧妙，宮宅園池悉安隱，
寶藏非一咸示人，利益無量眾生故。
日月星宿地震動，乃至身相亦觀察，
四禪無色及神通，為益世間皆顯示。
智者住此難勝地，供那由佛亦聽法，
如以妙寶磨真金，所有善根轉明淨。
譬如星宿在虛空，風力所持無損動，
亦如蓮華不著水，如是大士行於世。
住此多作兜率王，能摧異道諸邪見，
所修諸善為佛智，願得十力救眾生。
彼復修行大精進，即時供養千億佛，
得定動剎亦復然，願力所作過於是。
如是第五難勝地，人中最上真實道，
我以種種方便力，為諸佛子宣說竟。」
