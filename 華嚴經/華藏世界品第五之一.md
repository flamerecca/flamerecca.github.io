華藏世界品第五之一

　　爾時，普賢菩薩復告大眾言：「諸佛子！此華藏莊嚴世界海，是毘盧遮那如來往昔於世界海微塵數劫修菩薩行時，一一劫中親近世界海微塵數佛，一一佛所淨修世界海微塵數大願之所嚴淨。諸佛子！此華藏莊嚴世界海，有須彌山微塵數風輪所持。其最下風輪，名：平等住，能持其上一切寶焰熾然莊嚴。次上風輪，名：出生種種寶莊嚴，能持其上淨光照耀摩尼王幢。次上風輪，名：寶威德，能持其上一切寶鈴。次上風輪，名：平等焰，能持其上日光明相摩尼王輪。次上風輪，名：種種普莊嚴，能持其上光明輪華。次上風輪，名：普清淨，能持其上一切華焰師子座。次上風輪，名：聲遍十方，能持其上一切珠王幢。次上風輪，名：一切寶光明，能持其上一切摩尼王樹華。次上風輪，名：速疾普持，能持其上一切香摩尼須彌雲。次上風輪，名：種種宮殿遊行，能持其上一切寶色香臺雲。諸佛子！彼須彌山微塵數風輪，最在上者，名：殊勝威光藏，能持普光摩尼莊嚴香水海；此香水海有大蓮華，名：種種光明蘂香幢。華藏莊嚴世界海，住在其中，四方均平，清淨堅固；金剛輪山，周匝圍遶；地海眾樹，各有區別。」

　　是時，普賢菩薩欲重宣其義，承佛神力，觀察十方而說頌言：

「世尊往昔於諸有，　　微塵佛所修淨業，

　故獲種種寶光明，　　華藏莊嚴世界海。
 
　廣大悲雲遍一切，　　捨身無量等剎塵，
 
　以昔劫海修行力，　　今此世界無諸垢。
 
　放大光明遍住空，　　風力所持無動搖，
 
　佛藏摩尼普嚴飾，　　如來願力令清淨。
 
　普散摩尼妙藏華，　　以昔願力空中住，
 
　種種堅固莊嚴海，　　光雲垂布滿十方。
 
　諸摩尼中菩薩雲，　　普詣十方光熾然，
 
　光焰成輪妙華飾，　　法界周流靡不遍。
 
　一切寶中放淨光，　　其光普照眾生海，
 
　十方國土皆周遍，　　咸令出苦向菩提。
 
　寶中佛數等眾生，　　從其毛孔出化形，
 
　梵主帝釋輪王等，　　一切眾生及諸佛。
 
　化現光明等法界，　　光中演說諸佛名，
 
　種種方便示調伏，　　普應群心無不盡。
 
　華藏世界所有塵，　　一一塵中見法界，
 
　寶光現佛如雲集，　　此是如來剎自在。
 
　廣大願雲周法界，　　於一切劫化群生，
 
　普賢智地行悉成，　　所有莊嚴從此出。」
 
　　爾時，普賢菩薩復告大眾言：「諸佛子！此華藏莊嚴世界海大輪圍山，住日珠王蓮華之上，栴檀摩尼以為其身，威德寶王以為其峯，妙香摩尼而作其輪，焰藏金剛所共成立，一切香水流注其間；眾寶為林，妙華開敷，香草布地，明珠間飾，種種香華處處盈滿；摩尼為網，周匝垂覆……。如是等，有世界海微塵數眾妙莊嚴。」

　　爾時，普賢菩薩欲重宣其義，承佛神力，觀察十方而說頌言：

「世界大海無有邊，　　寶輪清淨種種色，

　所有莊嚴盡奇妙，　　此由如來神力起。
 
　摩尼寶輪妙香輪，　　及以真珠燈焰輪，
 
　種種妙寶為嚴飾，　　清淨輪圍所安住。
 
　堅固摩尼以為藏，　　閻浮檀金作嚴飾，
 
　舒光發焰遍十方，　　內外映徹皆清淨。
 
　金剛摩尼所集成，　　復雨摩尼諸妙寶，
 
　其寶精奇非一種，　　放淨光明普嚴麗。
 
　香水分流無量色，　　散諸華寶及栴檀，
 
　眾蓮競發如衣布，　　珍草羅生悉芬馥。
 
　無量寶樹普莊嚴，　　開華發蘂色熾然，
 
　種種名衣在其內，　　光雲四照常圓滿。
 
　無量無邊大菩薩，　　執蓋焚香充法界，
 
　悉發一切妙音聲，　　普轉如來正法輪。
 
　諸摩尼樹寶末成，　　一一寶末現光明，
 
　毘盧遮那清淨身，　　悉入其中普令見。
 
　諸莊嚴中現佛身，　　無邊色相無央數，
 
　悉往十方無不遍，　　所化眾生亦無限。
 
　一切莊嚴出妙音，　　演說如來本願輪，
 
　十方所有淨剎海，　　佛自在力咸令遍。」
 
　　爾時，普賢菩薩復告大眾言：「諸佛子！此世界海大輪圍山內所有大地，一切皆以金剛所成，堅固莊嚴，不可沮壞；清淨平坦，無有高下；摩尼為輪，眾寶為藏；一切眾生，種種形狀；諸摩尼寶，以為間錯；散眾寶末，布以蓮華；香藏摩尼，分置其間；諸莊嚴具，充遍如雲，三世一切諸佛國土所有莊嚴而為校飾；摩尼妙寶以為其網，普現如來所有境界，如天帝網於中布列。諸佛子！此世界海地，有如是等世界海微塵數莊嚴。」

　　爾時，普賢菩薩欲重宣其義，承佛神力，觀察十方而說頌言：

「其地平坦極清淨，　　安住堅固無能壞，

　摩尼處處以為嚴，　　眾寶於中相間錯。
 
　金剛為地甚可悅，　　寶輪寶網具莊嚴，
 
　蓮華布上皆圓滿，　　妙衣彌覆悉周遍。
 
　菩薩天冠寶瓔珞，　　悉布其地為嚴好，
 
　栴檀摩尼普散中，　　咸舒離垢妙光明。
 
　寶華發焰出妙光，　　光焰如雲照一切，
 
　散此妙華及眾寶，　　普覆於地為嚴飾。
 
　密雲興布滿十方，　　廣大光明無有盡，
 
　普至十方一切土，　　演說如來甘露法。
 
　一切佛願摩尼內，　　普現無邊廣大劫，
 
　最勝智者昔所行，　　於此寶中無不見。
 
　其地所有摩尼寶，　　一切佛剎咸來入，
 
　彼諸佛剎一一塵，　　一切國土亦入中。
 
　妙寶莊嚴華藏界，　　菩薩遊行遍十方，
 
　演說大士諸弘願，　　此是道場自在力。
 
　摩尼妙寶莊嚴地，　　放淨光明備眾飾，
 
　充滿法界等虛空，　　佛力自然如是現。
 
　諸有修治普賢願，　　入佛境界大智人，
 
　能知於此剎海中，　　如是一切諸神變。」
 
　　爾時，普賢菩薩復告大眾言：「諸佛子！此世界海大地中，有不可說佛剎微塵數香水海，一切妙寶莊嚴其底，妙香摩尼莊嚴其岸，毘盧遮那摩尼寶王以為其網；香水映徹，具眾寶色，充滿其中；種種寶華，旋布其上；栴檀細末，澄垽其下；演佛言音，放寶光明；無邊菩薩，持種種蓋，現神通力。一切世界所有莊嚴，悉於中現。十寶階陛，行列分布；十寶欄楯，周匝圍遶；四天下微塵數一切寶莊嚴芬陀利華，敷榮水中；不可說百千億那由他數十寶尸羅幢，恒河沙數一切寶衣鈴網幢，恒河沙數無邊色相寶華樓閣，百千億那由他數十寶蓮華城，四天下微塵數眾寶樹林——寶焰摩尼以為其網，恒河沙數栴檀香，諸佛言音光焰摩尼，不可說百千億那由他數眾寶垣牆，悉共圍遶，周遍嚴飾。」

　　爾時，普賢菩薩欲重宣其義，承佛神力，觀察十方而說頌言：

「此世界中大地上，　　有香水海摩尼嚴，

　清淨妙寶布其底，　　安住金剛不可壞。
 
　香藏摩尼積成岸，　　日焰珠輪布若雲，
 
　蓮華妙寶為瓔珞，　　處處莊嚴淨無垢。
 
　香水澄渟具眾色，　　寶華旋布放光明，
 
　普震音聲聞遠近，　　以佛威神演妙法。
 
　階陛莊嚴具眾寶，　　復以摩尼為間飾，
 
　周迴欄楯悉寶成，　　蓮華珠網如雲布。
 
　摩尼寶樹列成行，　　華蘂敷榮光赫奕，
 
　種種樂音恒競奏，　　佛神通力令如是。
 
　種種妙寶芬陀利，　　敷布莊嚴香水海，
 
　香焰光明無暫停，　　廣大圓滿皆充遍。
 
　明珠寶幢恒熾盛，　　妙衣垂布為嚴飾，
 
　摩尼鈴網演法音，　　令其聞者趣佛智。
 
　妙寶蓮華作城廓，　　眾彩摩尼所嚴瑩，
 
　真珠雲影布四隅，　　如是莊嚴香水海。
 
　垣牆繚繞皆周匝，　　樓閣相望布其上，
 
　無量光明恒熾然，　　種種莊嚴清淨海。
 
　毘盧遮那於往昔，　　種種剎海皆嚴淨，
 
　如是廣大無有邊，　　悉是如來自在力。」
 
　　爾時，普賢菩薩復告大眾言：「諸佛子！一一香水海，各有四天下微塵數香水河，右旋圍遶，一切皆以金剛為岸，淨光摩尼以為嚴飾，常現諸佛寶色光雲，及諸眾生所有言音；其河所有漩澓之處，一切諸佛所修因行種種形相皆從中出；摩尼為網，眾寶鈴鐸，諸世界海所有莊嚴悉於中現；摩尼寶雲以覆其上，其雲普現華藏世界毘盧遮那十方化佛，及一切佛神通之事；復出妙音，稱揚三世佛菩薩名；其香水中，常出一切寶焰光雲，相續不絕。若廣說者，一一河各有世界海微塵數莊嚴。」

　　爾時，普賢菩薩欲重宣其義，承佛神力，觀察十方而說頌言：

「清淨香流滿大河，　　金剛妙寶為其岸，

　寶末為輪布其地，　　種種嚴飾皆珍好。
 
　寶階行列妙莊嚴，　　欄楯周迴悉殊麗，
 
　真珠為藏眾華飾，　　種種纓鬘共垂下。
 
　香水寶光清淨色，　　恒吐摩尼競疾流，
 
　眾華隨浪皆搖動，　　悉奏樂音宣妙法。
 
　細末栴檀作泥垽，　　一切妙寶同洄澓，
 
　香藏氛氳布在中，　　發焰流芬普周遍。
 
　河中出生諸妙寶，　　悉放光明色熾然，
 
　其光布影成臺座，　　華蓋珠瓔皆具足。
 
　摩尼王中現佛身，　　光明普照十方剎，
 
　以此為輪嚴飾地，　　香水映徹常盈滿。
 
　摩尼為網金為鐸，　　遍覆香河演佛音，
 
　克宣一切菩提道，　　及以普賢之妙行。
 
　寶岸摩尼極清淨，　　恒出如來本願音，
 
　一切諸佛曩所行，　　其音普演皆令見。
 
　其河所有漩流處，　　菩薩如雲常踊出，
 
　悉往廣大剎土中，　　乃至法界咸充滿。
 
　清淨珠王布若雲，　　一切香河悉彌覆，
 
　其珠等佛眉間相，　　炳然顯現諸佛影。」
 
　　爾時，普賢菩薩復告大眾言：「諸佛子！此諸香水河，兩間之地，悉以妙寶種種莊嚴，一一各有四天下微塵數眾寶莊嚴；芬陀利華周匝遍滿，各有四天下微塵數；眾寶樹林次第行列，一一樹中恒出一切諸莊嚴雲，摩尼寶王照耀其間，種種華香處處盈滿；其樹復出微妙音聲，說諸如來一切劫中所修大願；復散種種摩尼寶王，充遍其地，所謂：蓮華輪摩尼寶王、香焰光雲摩尼寶王、種種嚴飾摩尼寶王、現不可思議莊嚴色摩尼寶王、日光明衣藏摩尼寶王、周遍十方普垂布光網雲摩尼寶王、現一切諸佛神變摩尼寶王、現一切眾生業報海摩尼寶王……如是等，有世界海微塵數。其香水河，兩間之地，一一悉具如是莊嚴。」

　　爾時，普賢菩薩欲重宣其義，承佛神力，觀察十方而說頌言：

「其地平坦極清淨，　　真金摩尼共嚴飾，

　諸樹行列蔭其中，　　聳幹垂條華若雲。
 
　枝條妙寶所莊嚴，　　華焰成輪光四照，
 
　摩尼為果如雲布，　　普使十方常現覩。
 
　摩尼布地皆充滿，　　眾華寶末共莊嚴，
 
　復以摩尼作宮殿，　　悉現眾生諸影像。
 
　諸佛影像摩尼王，　　普散其地靡不周，
 
　如是赫奕遍十方，　　一一塵中咸見佛。
 
　妙寶莊嚴善分布，　　真珠燈網相間錯，
 
　處處悉有摩尼輪，　　一一皆現佛神通。
 
　眾寶莊嚴放大光，　　光中普現諸化佛，
 
　一一周行靡不遍，　　悉以十力廣開演。
 
　摩尼妙寶芬陀利，　　一切水中咸遍滿，
 
　其華種種各不同，　　悉現光明無盡歇。
 
　三世所有諸莊嚴，　　摩尼果中皆顯現，
 
　體性無生不可取，　　此是如來自在力。
 
　此地一切莊嚴中，　　悉現如來廣大身，
 
　彼亦不來亦不去，　　佛昔願力皆令見。
 
　此地一一微塵中，　　一切佛子修行道，
 
　各見所記當來剎，　　隨其意樂悉清淨。」
 
　　爾時，普賢菩薩復告大眾言：「諸佛子！諸佛世尊世界海，莊嚴不可思議。何以故？諸佛子！此華藏莊嚴世界海一切境界，一一皆以世界海微塵數清淨功德之所莊嚴。」

　　爾時，普賢菩薩欲重宣其義，承佛神力，觀察十方而說頌言：

「此剎海中一切處，　　悉以眾寶為嚴飾，

　發焰騰空布若雲，　　光明洞徹常彌覆。
 
　摩尼吐雲無有盡，　　十方佛影於中現，
 
　神通變化靡暫停，　　一切菩薩咸來集。
 
　一切摩尼演佛音，　　其音美妙不思議，
 
　毘盧遮那昔所行，　　於此寶內恒聞見。
 
　清淨光明遍照尊，　　莊嚴具中皆現影，
 
　變化分身眾圍遶，　　一切剎海咸周遍。
 
　所有化佛皆如幻，　　求其來處不可得，
 
　以佛境界威神力，　　一切剎中如是現。
 
　如來自在神通事，　　悉遍十方諸國土，
 
　以此剎海淨莊嚴，　　一切皆於寶中見。
 
　十方所有諸變化，　　一切皆如鏡中像，
 
　但由如來昔所行，　　神通願力而出生。
 
　若有能修普賢行，　　入於菩薩勝智海，
 
　能於一切微塵中，　　普現其身淨眾剎。
 
　不可思議億大劫，　　親近一切諸如來，
 
　如其一切之所行，　　一剎那中悉能現。
 
　諸佛國土如虛空，　　無等無生無有相，
 
　為利眾生普嚴淨，　　本願力故住其中。」
 
　　爾時，普賢菩薩復告大眾言：

　　「諸佛子！此中有何等世界住？我今當說。諸佛子！此不可說佛剎微塵數香水海中，有不可說佛剎微塵數世界種安住；一一世界種，復有不可說佛剎微塵數世界。諸佛子！彼諸世界種，於世界海中，各各依住，各各形狀，各各體性，各各方所，各各趣入，各各莊嚴，各各分齊，各各行列，各各無差別，各各力加持。

　　「諸佛子！此世界種，或有依大蓮華海住，或有依無邊色寶華海住，或有依一切真珠藏寶瓔珞海住，或有依香水海住，或有依一切華海住，或有依摩尼寶網海住，或有依漩流光海住，或有依菩薩寶莊嚴冠海住，或有依種種眾生身海住，或有依一切佛音聲摩尼王海住……。如是等，若廣說者，有世界海微塵數。

　　「諸佛子！彼一切世界種，或有作須彌山形，或作江河形，或作迴轉形，或作漩流形，或作輪輞形，或作壇墠形，或作樹林形，或作樓閣形，或作山幢形，或作普方形，或作胎藏形，或作蓮華形，或作佉勒迦形，或作眾生身形，或作雲形，或作諸佛相好形，或作圓滿光明形，或作種種珠網形，或作一切門闥形，或作諸莊嚴具形……。如是等，若廣說者，有世界海微塵數。

　　「諸佛子！彼一切世界種，或有以十方摩尼雲為體，或有以眾色焰為體，或有以諸光明為體，或有以寶香焰為體，或有以一切寶莊嚴多羅華為體，或有以菩薩影像為體，或有以諸佛光明為體，或有以佛色相為體，或有以一寶光為體，或有以眾寶光為體，或有以一切眾生福德海音聲為體，或有以一切眾生諸業海音聲為體，或有以一切佛境界清淨音聲為體，或有以一切菩薩大願海音聲為體，或有以一切佛方便音聲為體，或有以一切剎莊嚴具成壞音聲為體，或有以無邊佛音聲為體，或有以一切佛變化音聲為體，或有以一切眾生善音聲為體，或有以一切佛功德海清淨音聲為體……。如是等，若廣說者，有世界海微塵數。」

　　爾時，普賢菩薩欲重宣其義，承佛神力，觀察十方而說頌言：

「剎種堅固妙莊嚴，　　廣大清淨光明藏，

　依止蓮華寶海住，　　或有住於香海等。
 
　須彌城樹壇墠形，　　一切剎種遍十方，
 
　種種莊嚴形相別，　　各各布列而安住。
 
　或有體是淨光明，　　或是華藏及寶雲，
 
　或有剎種焰所成，　　安住摩尼不壞藏。
 
　燈雲焰彩光明等，　　種種無邊清淨色，
 
　或有言音以為體，　　是佛所演不思議。
 
　或是願力所出音，　　神變音聲為體性，
 
　一切眾生大福業，　　佛功德音亦如是。
 
　剎種一一差別門，　　不可思議無有盡，
 
　如是十方皆遍滿，　　廣大莊嚴現神力。
 
　十方所有廣大剎，　　悉來入此世界種，
 
　雖見十方普入中，　　而實無來無所入。
 
　以一剎種入一切，　　一切入一亦無餘，
 
　體相如本無差別，　　無等無量悉周遍。
 
　一切國土微塵中，　　普見如來在其所，
 
　願海言音若雷震，　　一切眾生悉調伏。
 
　佛身周遍一切剎，　　無數菩薩亦充滿，
 
　如來自在無等倫，　　普化一切諸含識。」
 
　　爾時，普賢菩薩復告大眾言：

　　「諸佛子！此不可說佛剎微塵數香水海，在華藏莊嚴世界海中，如天帝網分布而住。諸佛子！此最中央香水海，名：無邊妙華光，以現一切菩薩形摩尼王幢為底；出大蓮華，名：一切香摩尼王莊嚴；有世界種而住其上，名：普照十方熾然寶光明，以一切莊嚴具為體，有不可說佛剎微塵數世界於中布列。其最下方有世界，名：最勝光遍照，以一切金剛莊嚴光耀輪為際，依眾寶摩尼華而住；其狀猶如摩尼寶形，一切寶華莊嚴雲彌覆其上，佛剎微塵數世界周匝圍遶，種種安住，種種莊嚴，佛號：淨眼離垢燈。此上過佛剎微塵數世界，有世界，名：種種香蓮華妙莊嚴，以一切莊嚴具為際，依寶蓮華網而住；其狀猶如師子之座，一切寶色珠帳雲彌覆其上，二佛剎微塵數世界周匝圍遶，佛號：師子光勝照。此上過佛剎微塵數世界，有世界，名：一切寶莊嚴普照光，以香風輪為際，依種種寶華瓔珞住；其形八隅，妙光摩尼日輪雲而覆其上，三佛剎微塵數世界周匝圍遶，佛號：淨光智勝幢。此上過佛剎微塵數世界，有世界，名：種種光明華莊嚴，以一切寶王為際，依眾色金剛尸羅幢海住；其狀猶如摩尼蓮華，以金剛摩尼寶光雲而覆其上，四佛剎微塵數世界周匝圍遶，純一清淨，佛號：金剛光明無量精進力善出現。此上過佛剎微塵數世界，有世界，名：普放妙華光，以一切寶鈴莊嚴網為際，依一切樹林莊嚴寶輪網海住；其形普方而多有隅角，梵音摩尼王雲以覆其上，五佛剎微塵數世界[1]周匝圍遶，佛號：香光喜力海。此上過佛剎微塵數世界，有世界，名：淨妙光明，以寶王莊嚴幢為際，依金剛宮殿海住；其形四方，摩尼輪髻帳雲而覆其上，六佛剎微塵數世界周匝圍遶，佛號：普光自在幢。此上過佛剎微塵數世界，有世界，名：眾華焰莊嚴，以種種華莊嚴為際，依一切寶色焰海住；其狀猶如樓閣之形，一切寶色衣真珠欄楯雲而覆其上，七佛剎微塵數世界周匝圍遶，純一清淨，佛號：歡喜海功德名稱自在光。此上過佛剎微塵數世界，有世界，名：出生威力地，以出一切聲摩尼王莊嚴為際，依種種寶色蓮華座虛空海住；其狀猶如因陀羅網，以無邊色華網雲而覆其上，八佛剎微塵數世界周匝圍遶，佛號：廣大名稱智海幢。此上過佛剎微塵數世界，有世界，名：出妙音聲，以心王摩尼莊嚴輪為際，依恒出一切妙音聲莊嚴雲摩尼王海住；其狀猶如梵天身形，無量寶莊嚴師子座雲而覆其上，九佛剎微塵數世界周匝圍遶，佛號：清淨月光明相無能摧伏。此上過佛剎微塵數世界，有世界，名：金剛幢，以無邊莊嚴真珠藏寶瓔珞為際，依一切莊嚴寶師子座摩尼海住；其狀周圓，十須彌山微塵數一切香摩尼華須彌雲彌覆其上，十佛剎微塵數世界周匝圍遶，純一清淨，佛號：一切法海最勝王。此上過佛剎微塵數世界，有世界，名：恒出現帝青寶光明，以極堅牢不可壞金剛莊嚴為際，依種種殊異華海住；其狀猶如半月之形，諸天寶帳雲而覆其上，十一佛剎微塵數世界周匝圍遶，佛號：無量功德法。此上過佛剎微塵數世界，有世界，名：光明照耀，以普光莊嚴為際，依華旋香水海住；狀如華旋，種種衣雲而覆其上，十二佛剎微塵數世界周匝圍遶，佛號：超釋梵。此上過佛剎微塵數世界，至此世界，名：娑婆，以金剛莊嚴為際，依種種色風輪所持蓮華網住；狀如虛空，以普圓滿天宮殿莊嚴虛空雲而覆其上，十三佛剎微塵數世界周匝圍遶，其佛即是毘盧遮那如來世尊。此上過佛剎微塵數世界，有世界，名：寂靜離塵光，以一切寶莊嚴為際，依種種寶衣海住；其狀猶如執金剛形，無邊色金剛雲而覆其上，十四佛剎微塵數世界周匝圍遶，佛號：遍法界勝音。此上過佛剎微塵數世界，有世界，名：眾妙光明燈，以一切莊嚴帳為際，依淨華網海住；其狀猶如卍字之形，摩尼樹香水海雲而覆其上，十五佛剎微塵數世界周匝圍遶，純一清淨，佛號：不可摧伏力普照幢。此上過佛剎微塵數世界，有世界，名：清淨光遍照，以無盡寶雲摩尼王為際，依種種香焰蓮華海住；其狀猶如龜甲之形，圓光摩尼輪栴檀雲而覆其上，十六佛剎微塵數世界周匝圍遶，佛號：清淨日功德眼。此上過佛剎微塵數世界，有世界，名：寶莊嚴藏，以一切眾生形摩尼王為際，依光明藏摩尼王海住；其形八隅，以一切輪圍山寶莊嚴華樹網彌覆其上，十七佛剎微塵數世界周匝圍遶，佛號：無礙智光明遍照十方。此上過佛剎微塵數世界，有世界，名：離塵，以一切殊妙相莊嚴為際，依眾妙華師子座海住；狀如珠瓔，以一切寶香摩尼王圓光雲而覆其上，十八佛剎微塵數世界周匝圍遶，純一清淨，佛號：無量方便最勝幢。此上過佛剎微塵數世界，有世界，名：清淨光普照，以出無盡寶雲摩尼王為際，依無量色香焰須彌山海住；其狀猶如寶華旋布，以無邊色光明摩尼王帝青雲而覆其上，十九佛剎微塵數世界周匝圍遶，佛號：普照法界虛空光。此上過佛剎微塵數世界，有世界，名：妙寶焰，以普光明日月寶為際，依一切諸天形摩尼王海住；其狀猶如寶莊嚴具，以一切寶衣幢雲及摩尼燈藏網而覆其上，二十佛剎微塵數世界周匝圍遶，純一清淨，佛號：福德相光明。

　　「諸佛子！此遍照十方熾然寶光明世界種，有如是等不可說佛剎微塵數廣大世界，各各所依住，各各形狀，各各體性，各各方面，各各趣入，各各莊嚴，各各分齊，各各行列，各各無差別，各各力加持，周匝圍遶。所謂：十佛剎微塵數迴轉形世界、十佛剎微塵數江河形世界、十佛剎微塵數漩流形世界、十佛剎微塵數輪輞形世界、十佛剎微塵數壇墠形世界、十佛剎微塵數樹林形世界、十佛剎微塵數樓觀形世界、十佛剎微塵數尸羅幢形世界、十佛剎微塵數普方形世界、十佛剎微塵數胎藏形世界、十佛剎微塵數蓮華形世界、十佛剎微塵數佉勒迦形世界、十佛剎微塵數種種眾生形世界、十佛剎微塵數佛相形世界、十佛剎微塵數圓光形世界、十佛剎微塵數雲形世界、十佛剎微塵數網形世界、十佛剎微塵數門闥形世界……。如是等，有不可說佛剎微塵數。此一一世界，各有十佛剎微塵數廣大世界周匝圍遶。此諸世界，一一復有如上所說微塵數世界而為眷屬。如是所說一切世界，皆在此無邊妙華光香水海及圍遶此海香水河中。」
