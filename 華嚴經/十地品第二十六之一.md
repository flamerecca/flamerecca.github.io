十地品第二十六之一

爾時，世尊在他化自在天王宮摩尼寶藏殿，與大菩薩眾俱。其諸菩薩皆於阿耨多羅三藐三菩提不退轉，悉從他方世界來集；住一切菩薩智所住境，入一切如來智所入處；勤行不息，善能示現種種神通；諸所作事，教化調伏一切眾生而不失時；為成菩薩一切大願，於一切世、一切劫、一切剎，勤修諸行，無暫懈息；具足菩薩福智助道，普益眾生而恒不匱；到一切菩薩智慧方便究竟彼岸，示入生死及以涅槃而不廢捨；修菩薩行，善入一切菩薩禪定、解脫三昧、三摩鉢底、神通明智，諸所施為皆得自在；獲一切菩薩自在神力，於一念頃無所動作，悉能往詣一切如來道場眾會，為眾上首，請佛說法，護持諸佛正法之輪；以廣大心供養承事一切諸佛，常勤修習一切菩薩所行事業；其身普現一切世間，其音普及十方法界，心智無礙，普見三世；一切菩薩所有功德悉已修行而得圓滿，於不可說劫說不能盡。其名曰：金剛藏菩薩、寶藏菩薩、蓮華藏菩薩、德藏菩薩、蓮華德藏菩薩、日藏菩薩、蘇利耶藏菩薩、無垢月藏菩薩、於一切國土普現莊嚴藏菩薩、毘盧遮那智藏菩薩、妙德藏菩薩、栴檀德藏菩薩、華德藏菩薩、俱蘇摩德藏菩薩、優鉢羅德藏菩薩、天德藏菩薩、福德藏菩薩、無礙清淨智德藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種辯才莊嚴藏菩薩、大光明網藏菩薩、淨威德光明王藏菩薩、金莊嚴大功德光明王藏菩薩、一切相莊嚴淨德藏菩薩、金剛焰德相莊嚴藏菩薩、光明焰藏菩薩、星宿王光照藏菩薩、虛空無礙智藏菩薩、妙音無礙藏菩薩、陀羅尼功德持一切眾生願藏菩薩、海莊嚴藏菩薩、須彌德藏菩薩、淨一切功德藏菩薩、如來藏菩薩、佛德藏菩薩、解脫月菩薩……。如是等無數無量、無邊無等、不可數、不可稱、不可思、不可量、不可說諸菩薩摩訶薩眾，金剛藏菩薩而為上首。

爾時，金剛藏菩薩承佛神力，入菩薩大智慧光明三昧。入是三昧已，即時十方各過十億佛剎微塵數世界外，各有十億佛剎微塵數諸佛，同名：金剛藏，而現其前，作如是言：

「善哉善哉！金剛藏！乃能入是菩薩大智慧光明三昧。善男子！此是十方各十億佛剎微塵數諸佛共加於汝，以毘盧遮那如來、應、正等覺本願力故，威神力故，亦是汝勝智力故，欲令汝為一切菩薩說不思議諸佛法光明故。所謂：令入智地故，攝一切善根故，善揀擇一切佛法故，廣知諸法故，善能說法故，無分別智清淨故，一切世法不染故，出世善根清淨故，得不思議智境界故，得一切智人智境界故；又令得菩薩十地始終故，如實說菩薩十地差別相故，緣念一切佛法故，修習分別無漏法故，善選擇觀察大智光明巧莊嚴故，善入決定智門故，隨所住處次第顯說無所畏故，得無礙辯才光明故，住大辯才地善決定故，憶念菩薩心不忘失故，成熟一切眾生界故，能遍至一切處決定開悟故。善男子！汝當辯說此法門差別善巧法。所謂：承佛神力如來智明所加故，淨自善根故，普淨法界故，普攝眾生故，深入法身、智身故，受一切佛灌頂故，得一切世間最高大身故，超一切世間道故，清淨出世善根故，滿足一切智智故。」

爾時，十方諸佛與金剛藏菩薩無能映奪身，與無礙樂說辯，與善分別清淨智，與善憶念不忘力，與善決定明了慧，與至一切處開悟智，與成道自在力，與如來無所畏，與一切智人觀察分別諸法門辯才智，與一切如來上妙身、語、意具足莊嚴。何以故？得此三昧法如是故，本願所起故，善淨深心故，善淨智輪故，善積集助道故，善修治所作故，念其無量法器故，知其清淨信解故，得無錯謬總持故，法界智印善印故。

爾時，十方諸佛各伸右手摩金剛藏菩薩頂。摩頂已，金剛藏菩薩從三昧起，普告一切菩薩眾言：「諸佛子！諸菩薩願善決定，無雜不可見，廣大如法界，究竟如虛空，盡未來際遍一切佛剎，救護一切眾生，為一切諸佛所護，入過去、未來、現在諸佛智地。佛子！何等為菩薩摩訶薩智地？佛子！菩薩摩訶薩智地有十種，過去、未來、現在諸佛，已說、當說、今說；我亦如是說。何等為十？一者歡喜地，二者離垢地，三者發光地，四者焰慧地，五者難勝地，六者現前地，七者遠行地，八者不動地，九者善慧地，十者法雲地。佛子！此菩薩十地，三世諸佛已說、當說、今說。佛子！我不見有諸佛國土，其中如來不說此十地者。何以故？此是菩薩摩訶薩向菩提最上道，亦是清淨法光明門，所謂：分別演說菩薩諸地。佛子！此處不可思議，所謂諸菩薩隨證智。」

爾時，金剛藏菩薩說此菩薩十地名已，默然而住，不復分別。是時，一切菩薩眾聞菩薩十地名，不聞解釋，咸生渴仰，作如是念：「何因何緣，金剛藏菩薩唯說菩薩十地名而不解釋？」

解脫月菩薩知諸大眾心之所念，以頌問金剛藏菩薩曰：

「何故淨覺人，念智功德具，
說諸上妙地，有力不解釋？
一切咸決定，勇猛無怯弱，
何故說地名，而不為開演？
諸地妙義趣，此眾皆欲聞，
其心無怯弱，願為分別說！
眾會悉清淨，離懈怠嚴潔，
能堅固不動，具功德智慧。
相視咸恭敬，一切悉專仰，
如蜂念好蜜，如渴思甘露。」
爾時，大智無所畏金剛藏菩薩聞說是已，欲令眾會心歡喜故，為諸佛子而說頌言：

「菩薩行地事，最上諸佛本，
顯示分別說，第一希有難。
微細難可見，離念超心地，
出生佛境界，聞者悉迷惑。
持心如金剛，深信佛勝智，
知心地無我，能聞此勝法。
如空中彩畫，如空中風相，
牟尼智如是，分別甚難見。
我念佛智慧，最勝難思議，
世間無能受，默然而不說。」
爾時，解脫月菩薩聞是說已，白金剛藏菩薩言：「佛子！今此眾會皆悉已集，善淨深心，善潔思念，善修諸行，善集助道，善能親近百千億佛，成就無量功德善根，捨離癡惑，無有垢染，深心信解，於佛法中不隨他教。善哉佛子！當承佛神力而為演說，此諸菩薩於如是等甚深之處皆能證知。」

爾時，解脫月菩薩欲重宣其義而說頌曰：

「願說最安隱，菩薩無上行，
分別於諸地，智淨成正覺。
此眾無諸垢，志解悉明潔，
承事無量佛，能知此地義。」
爾時，金剛藏菩薩言：「佛子！雖此眾集善淨思念，捨離愚癡及以疑惑，於甚深法不隨他教；然有其餘劣解眾生，聞此甚深難思議事，多生疑惑，於長夜中受諸衰惱。我愍此等，是故默然。」

爾時，金剛藏菩薩欲重宣其義而說頌曰：

「雖此眾淨廣智慧，甚深明利能決擇，
其心不動如山王，不可傾覆猶大海。
有行未久解未得，隨識而行不隨智，
聞此生疑墮惡道，我愍是等故不說。」
爾時，解脫月菩薩重白金剛藏菩薩言：「佛子！願承佛神力分別說此不思議法，此人當得如來護念而生信受。何以故？說十地時，一切菩薩法應如是，得佛護念。得護念故，於此智地能生勇猛。何以故？此是菩薩最初所行，成就一切諸佛法故。譬如書字、數說，一切皆以字母為本、字母究竟，無有少分離字母者。佛子！一切佛法皆以十地為本，十地究竟修行成就，得一切智。是故，佛子！願為演說！此人必為如來所護，令其信受。」

爾時，解脫月菩薩欲重宣其義而說頌曰：

「善哉佛子願演說，趣入菩提諸地行！
十方一切自在尊，莫不護念智根本。
此安住智亦究竟，一切佛法所從生，
譬如書數字母攝，如是佛法依於地。」
爾時，諸大菩薩眾一時同聲向金剛藏菩薩而說頌言：

「上妙無垢智，無邊分別辯，
宣暢深美言，第一義相應。
念持清淨行，十力集功德，
辯才分別義，說此最勝地。
定戒集正心，離我慢邪見，
此眾無疑念，唯願聞善說！
如渴思冷水，如飢念美食，
如病憶良藥，如蜂貪好蜜；
我等亦如是，願聞甘露法！
善哉廣大智，願說入諸地，
成十力無礙，善逝一切行！」
爾時，世尊從眉間出清淨光明，名：菩薩力焰明，百千阿僧祇光明以為眷屬，普照十方一切世界靡不周遍，三惡道苦皆得休息；又照一切如來眾會，顯現諸佛不思議力；又照十方一切世界，一切諸佛所加說法菩薩之身；作是事已，於上虛空中成大光明雲網臺而住。時，十方諸佛悉亦如是，從眉間出清淨光明，其光名號、眷屬、作業悉同於此，又亦照此娑婆世界佛及大眾，并金剛藏菩薩身、師子座已，於上虛空中成大光明雲網臺。時，光臺中，以諸佛威神力故而說頌言：

「佛無等等如虛空，十力無量勝功德，
人間最勝世中上，釋師子法加於彼。
佛子當承諸佛力，開此法王最勝藏，
諸地廣智勝妙行，以佛威神分別說。
若為善逝力所加，當得法寶入其心，
諸地無垢次第滿，亦具如來十種力。
雖住海水劫火中，堪受此法必得聞，
其有生疑不信者，永不得聞如是義。
應說諸地勝智道，入住展轉次修習，
從行境界法智生，利益一切眾生故。」
爾時，金剛藏菩薩觀察十方，欲令大眾增淨信故而說頌曰：

「如來大仙道，微妙難可知，
非念離諸念，求見不可得。
無生亦無滅，性淨恒寂然，
離垢聰慧人，彼智所行處。
自性本空寂，無二亦無盡，
解脫於諸趣，涅槃平等住。
非初非中後，非言辭所說，
出過於三世，其相如虛空。
寂滅佛所行，言說莫能及；
地行亦如是，難說難可受。
智起佛境界，非念離心道，
非蘊界處門，智知意不及。
如空中鳥迹，難說難可示；
如是十地義，心意不能了。
慈悲及願力，出生入地行，
次第圓滿心，智行非慮境。
是境界難見，可知不可說，
佛力故開演，汝等應敬受。
如是智入行，億劫說不盡，
我今但略說，真實義無餘。
一心恭敬待，我承佛力說，
勝法微妙音，譬諭字相應。
無量佛神力，咸來入我身，
此處難宣示，我今說少分。

第一地


「佛子！若有眾生深種善根，善修諸行，善集助道，善供養諸佛，善集白淨法，為善知識，善攝善清淨深心，立廣大志，生廣大解，慈悲現前，為求佛智故，為得十力故，為得大無畏故，為得佛平等法故，為救一切世間故，為淨大慈悲故，為得十力無餘智故，為淨一切佛剎無障礙故，為一念知一切三世故，為轉大法輪無所畏故。佛子！菩薩起如是心，以大悲為首，智慧增上，善巧方便所攝，最上深心所持，如來力無量，善觀察分別勇猛力智、力無礙智、現前隨順自然智，能受一切佛法，以智慧教化，廣大如法界，究竟如虛空，盡未來際。佛子！菩薩始發如是心，即得超凡夫地，入菩薩位，生如來家，無能說其種族過失，離世間趣，入出世道，得菩薩法，住菩薩處，入三世平等，於如來種中決定當得無上菩提。菩薩住如是法，名：住菩薩歡喜地，以不動相應故。

「佛子！菩薩住歡喜地，成就多歡喜、多淨信、多愛樂、多適悅、多欣慶、多踊躍、多勇猛、多無鬪諍、多無惱害、多無瞋恨。佛子！菩薩住此歡喜地，念諸佛故生歡喜，念諸佛法故生歡喜，念諸菩薩故生歡喜，念諸菩薩行故生歡喜，念清淨諸波羅蜜故生歡喜，念諸菩薩地殊勝故生歡喜，念菩薩不可壞故生歡喜，念如來教化眾生故生歡喜，念能令眾生得利益故生歡喜，念入一切如來智方便故生歡喜；復作是念：『我轉離一切世間境界故生歡喜，親近一切佛故生歡喜，遠離凡夫地故生歡喜，近智慧地故生歡喜，永斷一切惡趣故生歡喜，與一切眾生作依止處故生歡喜，見一切如來故生歡喜，生佛境界中故生歡喜，入一切菩薩平等性中故生歡喜，遠離一切怖畏毛豎等事故生歡喜。』何以故？此菩薩得歡喜地已，所有怖畏悉得遠離，所謂：不活畏、惡名畏、死畏、惡道畏、大眾威德畏，如是怖畏皆得永離。何以故？此菩薩離我想故，尚不愛自身，何況資財，是故無有不活畏；不於他所希求供養，唯專給施一切眾生，是故無有惡名畏；遠離我見，無有我想，是故無有死畏；自知死已，決定不離諸佛菩薩，是故無有惡道畏；我所志樂，一切世間無與等者，何況有勝！是故無有大眾威德畏。菩薩如是遠離驚怖毛豎等事。

「佛子！此菩薩以大悲為首，廣大志樂無能沮壞，轉更勤修一切善根而得成就，所謂：信增上故，多淨信故，解清淨故，信決定故，發生悲愍故，成就大慈故，心無疲懈故，慚愧莊嚴故，成就柔和故，敬順尊重諸佛教法故，日夜修集善根無厭足故，親近善知識故，常愛樂法故，求多聞無厭足故，如所聞法正觀察故，心無依著故，不耽著利養、名聞、恭敬故，不求一切資生之物故，生如寶心無厭足故，求一切智地故，求如來力、無畏、不共佛法故，求諸波羅蜜助道法故，離諸諂誑故，如說能行故，常護實語故，不污如來家故，不捨菩薩戒故，生一切智心如山王不動故，不捨一切世間事成就出世間道故，集助菩提分法無厭足故，常求上上殊勝道故。佛子！菩薩成就如是淨治地法，名為：安住菩薩歡喜地。

「佛子！菩薩住此歡喜地，能成就如是大誓願、如是大勇猛、如是大作用，所謂：『生廣大清淨決定解，以一切供養之具，恭敬供養一切諸佛，令無有餘；廣大如法界，究竟如虛空，盡未來際一切劫數無有休息。』又發大願：『願受一切佛法輪，願攝一切佛菩提，願護一切諸佛教，願持一切諸佛法；廣大如法界，究竟如虛空，盡未來際一切劫數無有休息。』又發大願：『願一切世界佛興于世，從兜率天宮沒、入胎、住胎、初生、出家、成道說法、示現涅槃，皆悉往詣，親近供養，為眾上首，受行正法，於一切處一時而轉；廣大如法界，究竟如虛空，盡未來際一切劫數無有休息。』又發大願：『願一切菩薩行廣大無量，不壞不雜，攝諸波羅蜜，淨治諸地，總相、別相、同相、異相、成相、壞相，所有菩薩行皆如實說，教化一切，令其受行，心得增長；廣大如法界，究竟如虛空，盡未來際一切劫數無有休息。』又發大願：『願一切眾生界有色、無色、有想、無想、非有想、非無想、卵生、胎生、濕生、化生，三界所繫，入於六趣一切生處，名色所攝，如是等類我皆教化，令入佛法，令永斷一切世間趣，令安住一切智智道；廣大如法界，究竟如虛空，盡未來際一切劫數無有休息。』又發大願：『願一切世界廣大無量，麁細亂住、倒住、正住，若入、若行、若去，如帝網差別，十方無量種種不同，智皆明了，現前知見；廣大如法界，究竟如虛空，盡未來際一切劫數無有休息。』又發大願：『願一切國土入一國土，一國土入一切國土，無量佛土普皆清淨，光明眾具以為莊嚴，離一切煩惱，成就清淨道，無量智慧眾生充滿其中，普入廣大諸佛境界，隨眾生心而為示現，皆令歡喜；廣大如法界，究竟如虛空，盡未來際一切劫數無有休息。』又發大願：『願與一切菩薩同一志行，無有怨嫉，集諸善根，一切菩薩平等一緣，常共集會，不相捨離，隨意能現種種佛身，任其自心能知一切如來境界威力智慧，得不退如意神通，遊行一切世界，現形一切眾會，普入一切生處，成就不思議大乘，修菩薩行；廣大如法界，究竟如虛空，盡未來際一切劫數無有休息。』又發大願：『願乘不退輪行菩薩行，身、語、意業悉不唐捐，若暫見者則必定佛法，暫聞音聲則得實智慧，纔生淨信則永斷煩惱，得如大藥王樹身，得如如意寶身，修行一切菩薩行；廣大如法界，究竟如虛空，盡未來際一切劫數無有休息。』又發大願：『願於一切世界成阿耨多羅三藐三菩提不離一毛端處，於一切毛端處皆悉示現初生、出家、詣道場、成正覺、轉法輪、入涅槃，得佛境界大智慧力，於念念中隨一切眾生心示現成佛令得寂滅，以一三菩提知一切法界即涅槃相，以一音說法令一切眾生心皆歡喜，示入大涅槃而不斷菩薩行，示大智慧地安立一切法，以法智通、神足通、幻通自在變化充滿一切法界；廣大如法界，究竟如虛空，盡未來際一切劫數無有休息。』

「佛子！菩薩住歡喜地，發如是大誓願、如是大勇猛、如是大作用，以此十願門為首，滿足百萬阿僧祇大願。佛子！此大願以十盡句而得成就。何等為十？所謂：眾生界盡、世界盡、虛空界盡、法界盡、涅槃界盡、佛出現界盡、如來智界盡、心所緣界盡、佛智所入境界界盡、世間轉法轉智轉界盡。『若眾生界盡，我願乃盡；若世界乃至世間轉法轉智轉界盡，我願乃盡。而眾生界不可盡，乃至世間轉法轉智轉界不可盡故，我此大願善根無有窮盡。』

「佛子！菩薩發如是大願已，則得利益心、柔軟心、隨順心、寂靜心、調伏心、寂滅心、謙下心、潤澤心、不動心、不濁心。成淨信者，有信功用：能信如來本行所入，信成就諸波羅蜜，信入諸勝地，信成就力，信具足無所畏，信生長不可壞不共佛法，信不思議佛法，信出生無中邊佛境界，信隨入如來無量境界，信成就果。舉要言之，信一切菩薩行，乃至如來智地說力故。

「佛子！此菩薩復作是念：『諸佛正法，如是甚深，如是寂靜，如是寂滅，如是空，如是無相，如是無願，如是無染，如是無量，如是廣大。而諸凡夫心墮邪見，無明覆翳，立憍慢高幢，入渴愛網中，行諂誑稠林不能自出，心與慳嫉相應不捨，恒造諸趣受生因緣，貪、恚、愚癡積集諸業日夜增長，以忿恨風吹心識火熾然不息，凡所作業皆顛倒相應，欲流、有流、無明流、見流，相續起心意識種子，於三界田中復生苦芽。所謂：名色共生不離，此名色增長，生六處聚落，於中相對生觸，觸故生受，因受生愛，愛增長故生取，取增長故生有，有生故有生老死憂悲苦惱。如是眾生生長苦聚，是中皆空，離我、我所，無知、無覺，無作、無受，如草木石壁，亦如影像；然諸眾生不覺不知。』菩薩見諸眾生於如是苦聚不得出離，是故即生大悲智慧。復作是念：『此諸眾生我應救拔，置於究竟安樂之處。』是故即生大慈光明智。

「佛子！菩薩摩訶薩隨順如是大悲、大慈，以深重心住初地時，於一切物無所吝惜，求佛大智，修行大捨，凡是所有一切能施。所謂：財穀、倉庫、金銀、摩尼、真珠、瑠璃、珂貝、璧玉、珊瑚等物，珍寶、瓔珞、嚴身之具，象馬、車乘、奴婢、人民、城邑、聚落、園林、臺觀、妻妾、男女、內外眷屬及餘所有珍玩之具，頭目、手足、血肉、骨髓、一切身分皆無所惜，為求諸佛廣大智慧。是名：菩薩住於初地大捨成就。

「佛子！菩薩以此慈、悲、大施心，為欲救護一切眾生，轉更推求世、出世間諸利益事無疲厭故，即得成就無疲厭心。得無疲厭心已，於一切經論心無怯弱；無怯弱故，即得成就一切經論智。獲是智已，善能籌量應作、不應作，於上、中、下一切眾生，隨應、隨力、隨其所習，如是而行，是故菩薩得成世智。成世智已，知時知量，以慚愧莊嚴勤修自利、利他之道，是故成就慚愧莊嚴，於此行中勤修出離，不退不轉，成堅固力。得堅固力已，勤供諸佛，於佛教法能如說行。

「佛子！菩薩如是成就十種淨諸地法，所謂：信、悲、慈、捨、無有疲厭、知諸經論、善解世法、慚愧堅固力、供養諸佛、依教修行。

「佛子！菩薩住此歡喜地已，以大願力得見多佛。所謂：見多百佛、多千佛、多百千佛、多億佛、多百億佛、多千億佛、多百千億佛、多億那由他佛、多百億那由他佛、多千億那由他佛、多百千億那由他佛。悉以大心、深心，恭敬尊重，承事供養，衣服、飲食、臥具、醫藥，一切資生悉以奉施，亦以供養一切眾僧，以此善根皆悉迴向無上菩提。佛子！此菩薩因供養諸佛故，得成就眾生法，以前二攝攝取眾生，謂布施、愛語；後二攝法，但以信解力故，行未善通達。是菩薩，十波羅蜜中，檀波羅蜜增上；餘波羅蜜非不修行，但隨力隨分。是菩薩隨所勤修，供養諸佛，教化眾生，皆以修行清淨地法，所有善根悉以迴向一切智地，轉轉明淨，調柔成就，隨意堪用。佛子！譬如金師善巧鍊金，數數入火，轉轉明淨，調柔成就，隨意堪用。菩薩亦復如是，供養諸佛，教化眾生，皆為修行清淨地法，所有善根悉以迴向一切智地，轉轉明淨，調柔成就，隨意堪用。

「佛子！菩薩摩訶薩住於初地，應從諸佛菩薩善知識所推求請問，於此地中相及得果，無有厭足，為欲成就此地法故；亦應從諸佛菩薩善知識所推求請問，第二地中相及得果，無有厭足，為欲成就彼地法故；亦應如是推求請問，第三、第四、第五、第六、第七、第八、第九、第十地中相及得果，無有厭足，為欲成就彼地法故。是菩薩善知諸地障對治，善知地成壞，善知地相果，善知地得修，善知地法清淨，善知地地轉行，善知地地處、非處，善知地地殊勝智，善知地地不退轉，善知淨治一切菩薩地乃至轉入如來地。佛子！菩薩如是善知地相，始於初地起行不斷，如是乃至入第十地無有斷絕；由此諸地智光明故，成於如來智慧光明。佛子！譬如商主善知方便，欲將諸商人往詣大城，未發之時，先問道中功德過失，及住止之處安危可不，然後具道資糧，作所應作。佛子！彼大商主雖未發足，能知道中所有一切安危之事，善以智慧籌量觀察，備其所須令無乏少，將諸商眾乃至安隱到彼大城，身及眾人悉免憂患。佛子！菩薩商主亦復如是，住於初地，善知諸地障對治，乃至善知一切菩薩地清淨，轉入如來地，然後乃具福智資糧，將一切眾生經生死曠野險難之處，安隱得至薩婆若城，身及眾生不經患難。是故，菩薩常應匪懈勤修諸地殊勝淨業，乃至趣入如來智地。

「佛子！是名：略說菩薩摩訶薩入菩薩初地門，廣說則有無量無邊百千阿僧祇差別事。

「佛子！菩薩摩訶薩住此初地，多作閻浮提王，豪貴自在，常護正法，能以大施攝取眾生，善除眾生慳貪之垢，常行大施無有窮盡。布施、愛語、利益、同事——如是一切諸所作業，皆不離念佛，不離念法，不離念僧，不離念同行菩薩，不離念菩薩行，不離念諸波羅蜜，不離念諸地，不離念力，不離念無畏，不離念不共佛法，乃至不離念具足一切種、一切智智。復作是念：『我當於一切眾生中為首、為勝、為殊勝、為妙、為微妙、為上、為無上、為導、為將、為帥，乃至為一切智智依止者。』是菩薩若欲捨家於佛法中勤行精進，便能捨家、妻子、五欲，依如來教出家學道。既出家已，勤行精進，於一念頃，得百三昧，得見百佛，知百佛神力，能動百佛世界，能過百佛世界，能照百佛世界，能教化百世界眾生，能住壽百劫，能知前後際各百劫事，能入百法門，能示現百身，於一一身能示百菩薩以為眷屬；若以菩薩殊勝願力自在示現，過於是數，百劫、千劫、百千劫，乃至百千億那由他劫不能數知。」

爾時，金剛藏菩薩欲重宣其義而說頌曰：

「若人集眾善，具足白淨法，
供養天人尊，隨順慈悲道，
信解極廣大，志樂亦清淨，
為求佛智慧，發此無上心。
淨一切智力，及以無所畏，
成就諸佛法，救攝群生眾，
為得大慈悲，及轉勝法輪，
嚴淨佛國土，發此最勝心。
一念知三世，而無有分別，
種種時不同，以示於世間。
略說求諸佛，一切勝功德，
發生廣大心，量等虛空界。
悲先慧為主，方便共相應，
信解清淨心，如來無量力，
無礙智現前，自悟不由他，
具足同如來，發此最勝心。
佛子始發生，如是妙寶心，
則超凡夫位，入佛所行處，
生在如來家，種族無瑕玷，
與佛共平等，決成無上覺。
纔生如是心，即得入初地，
志樂不可動，譬如大山王，
多喜多愛樂，亦復多淨信，
極大勇猛心，及以慶躍心，
遠離於鬪諍，惱害及瞋恚，
慚敬而質直，善守護諸根，
救世無等者，所有眾智慧，
此處我當得，憶念生歡喜。
始得入初地，即超五怖畏，
不活死惡名，惡趣眾威德。
以不貪著我，及以於我所，
是諸佛子等，遠離諸怖畏。
常行大慈愍，恒有信恭敬，
慚愧功德備，日夜增善法。
樂法真實利，不愛受諸欲，
思惟所聞法，遠離取著行。
不貪於利養，唯樂佛菩提，
一心求佛智，專精無異念。
修行波羅蜜，遠離諂虛誑，
如說而修行，安住實語中。
不污諸佛家，不捨菩薩戒，
不樂於世事，常利益世間。
修善無厭足，轉求增勝道，
如是好樂法，功德義相應。
恒起大願心，願見於諸佛，
護持諸佛法，攝取大仙道。
常生如是願，修行最勝行，
成熟諸群生，嚴淨佛國土。
一切諸佛剎，佛子悉充遍，
平等共一心，所作皆不空；
一切毛端處，一時成正覺。
如是等大願，無量無邊際。
虛空與眾生，法界及涅槃，
世間佛出興，佛智心境界。
『如來智所入，及以三轉盡，
彼諸若有盡，我願方始盡；
如彼無盡期，我願亦復然。』
如是發大願，心柔軟調順。
能信佛功德，觀察於眾生，
知從因緣起，則興慈念心：
『如是苦眾生，我今應救脫。』
為是眾生故，而行種種施，
王位及珍寶，乃至象馬車，
頭目與手足，乃至身血肉，
一切皆能捨，心得無憂悔。
求種種經書，其心無厭倦，
善解其義趣，能隨世所行，
慚愧自莊嚴，修行轉堅固，
供養無量佛，恭敬而尊重。
如是常修習，日夜無懈倦，
善根轉明淨，如火鍊真金。
菩薩住於此，淨修於十地，
所作無障礙，具足不斷絕。
譬如大商主，為利諸商眾。
問知道險易，安隱至大城。
菩薩住初地，應知亦如是，
勇猛無障礙，到於第十地。
住此初地中，作大功德王，
以法化眾生，慈心無損害。
統領閻浮地，化行靡不及，
皆令住大捨，成就佛智慧。
欲求最勝道，捨己國王位，
能於佛教中，勇猛勤修習，
則得百三昧，及見百諸佛，
震動百世界，光照行亦爾，
化百土眾生，入於百法門，
能知百劫事，示現於百身，
及現百菩薩，以為其眷屬；
若自在願力，過是數無量。
我於地義中，略述其少分，
若欲廣分別，億劫不能盡。
菩薩最勝道，利益諸群生，
如是初地法，我今已說竟。」
