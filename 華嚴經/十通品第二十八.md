十通品第二十八

爾時，普賢菩薩摩訶薩告諸菩薩言：

「佛子！菩薩摩訶薩有十種通。何者為十？

「佛子！菩薩摩訶薩以他心智通，知一三千大千世界眾生心差別，所謂：善心、不善心、廣心、狹心、大心、小心、順生死心、背生死心、聲聞心、獨覺心、菩薩心、聲聞行心、獨覺行心、菩薩行心、天心、龍心、夜叉心、乾闥婆心、阿脩羅心、迦樓羅心、緊那羅心、摩睺羅伽心、人心、非人心、地獄心、畜生心、閻魔王處心、餓鬼心、諸難處眾生心，如是等無量差別種種眾生心悉分別知。如一世界，如是百世界、千世界、百千世界、百千億那由他世界，乃至不可說不可說佛剎微塵數世界中所有眾生心悉分別知。是名：菩薩摩訶薩第一善知他心智神通。

「佛子！菩薩摩訶薩以無礙清淨天眼智通，見無量不可說不可說佛剎微塵數世界中眾生，死此生彼，善趣、惡趣，福相、罪相，或好或醜，或垢或淨。如是品類無量眾生，所謂：天眾、龍眾、夜叉眾、乾闥婆眾、阿脩羅眾、迦樓羅眾、緊那羅眾、摩睺羅伽眾、人眾、非人眾、微細身眾生眾、廣大身眾生眾、小眾、大眾，如是種種眾生眾中，以無礙眼悉皆明見；隨所積集業、隨所受苦樂、隨心、隨分別、隨見、隨言說、隨因、隨業、隨所緣、隨所起，悉皆見之，無有錯謬。是名：菩薩摩訶薩第二無礙天眼智神通。

「佛子！菩薩摩訶薩以宿住隨念智通，能知自身及不可說不可說佛剎微塵數世界中一切眾生，過去不可說不可說佛剎微塵數劫宿住之事。所謂：某處生，如是名，如是姓，如是種族，如是飲食，如是苦樂。從無始來，於諸有中，以因以緣，展轉滋長，次第相續，輪迴不絕，種種品類、種種國土、種種趣生、種種形相、種種業行、種種結使、種種心念、種種因緣、受生差別，如是等事皆悉了知。又憶過去爾所佛剎微塵數劫，爾所佛剎微塵數世界中，有爾所佛剎微塵數諸佛，一一佛如是名號，如是出興，如是眾會，如是父母，如是侍者，如是聲聞，如是最勝二大弟子，於如是城邑，如是出家，復於如是菩提樹下成最正覺，於如是處，坐如是座，演說如是若干經典，如是利益爾所眾生，於爾所時住於壽命，施作如是若干佛事，依無餘依般涅槃界而般涅槃，般涅槃後法住久近，如是一切悉能憶念。又憶念不可說不可說佛剎微塵數諸佛名號，一一名號有不可說不可說佛剎微塵數佛，從初發心，起願修行，供養諸佛，調伏眾生，眾會說法，壽命多少，神通變化，乃至入於無餘涅槃，般涅槃後法住久近，造立塔廟種種莊嚴，令諸眾生種植善根，皆悉能知。是名：菩薩摩訶薩第三知過去際劫宿住智神通。

「佛子！菩薩摩訶薩以知盡未來際劫智通，知不可說不可說佛剎微塵數世界中所有劫，一一劫中所有眾生，命終受生，諸有相續，業行果報，若善，若不善，若出離，若不出離，若決定，若不決定，若邪定，若正定，若善根與使俱，若善根不與使俱，若具足善根，若不具足善根，若攝取善根，若不攝取善根，若積集善根，若不積集善根，若積集罪法，若不積集罪法，如是一切皆能了知。又知不可說不可說佛剎微塵數世界，盡未來際有不可說不可說佛剎微塵數劫，一一劫有不可說不可說佛剎微塵數諸佛名號，一一名號有不可說不可說佛剎微塵數諸佛如來，一一如來，從初發心，起願立行，供養諸佛，教化眾生，眾會說法，壽命多少，神通變化，乃至入於無餘涅槃，般涅槃後法住久近，造立塔廟種種莊嚴，令諸眾生種植善根，如是等事悉能了知。是名：菩薩摩訶薩第四知盡未來際劫智神通。

「佛子！菩薩摩訶薩成就無礙清淨天耳，圓滿廣大，聰徹離障，了達無礙，具足成就，於諸一切所有音聲，欲聞、不聞，隨意自在。佛子！東方有不可說不可說佛剎微塵數佛，是諸佛所說、所示、所開、所演、所安立、所教化、所調伏、所憶念、所分別，甚深廣大、種種差別、無量方便、無量善巧清淨之法，於彼一切皆能受持。又於其中若義、若文、若一人、若眾會，如其音辭，如其智慧，如所了達，如所示現，如所調伏，如其境界，如其所依，如其出道，於彼一切悉能記持，不忘不失，不斷不退，無迷無惑；為他演說，令得悟解，終不忘失[1]一文一句。如東方，南、西、北方，四維、上、下，亦復如是。是名：菩薩摩訶薩第五無礙清淨天耳智神通。

「佛子！菩薩摩訶薩住無體性神通、無作神通、平等神通、廣大神通、無量神通、無依神通、隨念神通、起神通、不起神通、不退神通、不斷神通、不壞神通、增長神通、隨詣神通。此菩薩聞極遠一切世界中諸佛名，所謂：無數世界、無量世界乃至不可說不可說佛剎微塵數世界中諸佛名；聞其名已，即自見身在彼佛所。彼諸世界或仰或覆，各各形狀，各各方所，各各差別，無邊無礙；種種國土，種種時劫，無量功德各別莊嚴。彼彼如來於中出現，示現神變，稱揚名號，無量無數，各各不同。此菩薩一得聞彼諸如來名，不動本處，而見其身在彼佛所，禮拜尊重，承事供養，問菩薩法，入佛智慧，悉能了達諸佛國土道場眾會及所說法，至於究竟無所取著。如是，經不可說不可說佛剎微塵數劫，普至十方而無所往，然詣佛剎觀佛聽法請道，無有斷絕，無有廢捨，無有休息，無有疲厭；修菩薩行，成就大願，悉令具足，曾無退轉，為令如來廣大種性不斷絕故。是名：菩薩摩訶薩第六住無體性無動作往一切佛剎智神通。

「佛子！菩薩摩訶薩以善分別一切眾生言音智通，知不可說不可說佛剎微塵數世界中眾生種種言辭。所謂：聖言辭、非聖言辭、天言辭、龍言辭、夜叉言辭、乾闥婆、阿脩羅、迦樓羅、緊那羅、摩睺羅伽、人及非人乃至不可說不可說眾生所有言辭，各各表示，種種差別，如是一切皆能了知。此菩薩隨所入世界，能知其中一切眾生所有性欲，如其性欲為出言辭，悉令解了無有疑惑。如日光出現，普照眾色，令有目者悉得明見。菩薩摩訶薩亦復如是，以善分別一切言辭智，深入一切言辭雲，所有言辭令諸世間聰慧之者悉得解了。是名：菩薩摩訶薩第七善分別一切言辭智神通。

「佛子！菩薩摩訶薩以出生無量阿僧祇色身莊嚴智通，知一切法遠離色相，無差別相，無種種相，無無量相，無分別相，無青、黃、赤、白相。菩薩如是入於法界，能現其身，作種種色。所謂：無邊色、無量色、清淨色、莊嚴色、普遍色、無比色、普照色、增上色、無違逆色、具諸相色、離眾惡色、大威力色、可尊重色、無窮盡色、眾雜妙色、極端嚴色、不可量色、善守護色、能成熟色、隨化者色、無障礙色、甚明徹色、無垢濁色、極澄淨色、大勇健色、不思議方便色、不可壞色、離瑕翳色、無障闇色、善安住色、妙莊嚴色、諸相端嚴色、種種隨好色、大尊貴色、妙境界色、善磨瑩色、清淨深心色、熾然明盛色、最勝廣大色、無間斷色、無所依色、無等比色、充滿不可說佛剎色、增長色、堅固攝受色、最勝功德色、隨諸心樂色、清淨解了色、積集眾妙色、善巧決定色、無有障礙色、虛空明淨色、清淨可樂色、離諸塵垢色、不可稱量色、妙見色、普見色、隨時示現色、寂靜色、離貪色、真實福田色、能作安隱色、離諸怖畏色、離愚癡行色、智慧勇猛色、身相無礙色、遊行普遍色、心無所依色、大慈所起色、大悲所現色、平等出離色、具足福德色、隨心憶念色、無邊妙寶色、寶藏光明色、眾生信樂色、一切智現前色、歡喜眼色、眾寶莊嚴第一色、無有處所色、自在示現色、種種神通色、生如來家色、過諸譬諭色、周遍法界色、眾皆往詣色、種種色、成就色、出離色、隨所化者威儀色、見無厭足色、種種明淨色、能放無數光網色、不可說光明種種差別色、不可思香光明超過三界色、不可量日輪光明照耀色、示現無比月身色、無量可愛樂華雲色、出生種種蓮華鬘雲莊嚴色、超過一切世間香焰普熏色、出生一切如來藏色、不可說音聲開示演暢一切法色、具足一切普賢行色。佛子！菩薩摩訶薩深入如是無色法界，能現此等種種色身，令所化者見，令所化者念，為所化者轉法輪；隨所化者時，隨所化者相，令所化者親近，令所化者開悟，為所化者起種種神通，為所化者現種種自在，為所化者施種種能事。是名：菩薩摩訶薩為度一切眾生故勤修成就第八無數色身智神通。

「佛子！菩薩摩訶薩以一切法智通，知一切法無有名字、無有種性，無來、無去，非異、非不異，非種種、非不種種，非二、非不二，無我、無比，不生、不滅，不動、不壞，無實、無虛，一相、無相，非無、非有，非法、非非法，不隨於俗、非不隨俗，非業、非非業，非報、非非報，非有為、非無為，非第一義、非不第一義，非道、非非道，非出離、非不出離，非量、非無量，非世間、非出世間，非從因生、非不從因生，非決定、非不決定，非成就、非不成就，非出、非不出，非分別、非不分別，非如理、非不如理。此菩薩不取世俗諦，不住第一義，不分別諸法，不建立文字，隨順寂滅性，不捨一切願，見義知法，興布法雲，降霔法雨。雖知實相不可言說，而以方便無盡辯才，隨法、隨義次第開演；以於諸法言辭辯說皆得善巧，大慈大悲悉已清淨，能於一切離文字法中出生文字，與法、與義隨順無違，為說諸法悉從緣起，雖有言說而無所著。演一切法辯才無盡，分別安立，開發示導，令諸法性具足明顯，斷眾疑網悉得清淨。雖攝眾生不捨真實，於不二法而無退轉，常能演說無礙法門，以眾妙音，隨眾生心，普雨法雨而不失時。是名：菩薩摩訶薩第九一切法智神通。

「佛子！菩薩摩訶薩以一切法滅盡三昧智通，於念念中入一切法滅盡三昧，亦不退菩薩道，不捨菩薩事，不捨大慈大悲心，修習波羅蜜未嘗休息，觀察一切佛國土無有厭倦，不捨度眾生願，不斷轉法輪事，不廢教化眾生業，不捨供養諸佛行，不捨一切法自在門，不捨常見一切佛，不捨常聞一切法；知一切法平等無礙，自在成就一切佛法，所有勝願皆得圓滿，了知一切國土差別，入佛種性到於彼岸；能於彼彼諸世界中，學一切法，了法無相，知一切法皆從緣起，無有體性，然隨世俗方便演說；雖於諸法心無所住，然順眾生諸根欲樂，方便為說種種諸法。此菩薩住三昧時，隨其心樂，或住一劫，或住百劫，或住千劫，或住億劫，或住百億劫，或住千億劫，或住百千億劫，或住那由他億劫，或住百那由他億劫，或住千那由他億劫，或住百千那由他億劫，或住無數劫，或住無量劫，乃至或住不可說不可說劫。菩薩入此一切法滅盡三昧，雖復經於爾所劫住，而身不離散、不羸瘦、不變異，非見非不見，不滅不壞，不疲不懈，不可盡竭。雖於有於無悉無所作，而能成辦諸菩薩事。所謂：恒不捨離一切眾生，教化調伏未曾失時，令其增長一切佛法，於菩薩行悉得圓滿；為欲利益一切眾生，神通變化無有休息，譬如光影普現一切，而於三昧寂然不動。是為菩薩摩訶薩入一切法滅盡三昧智神通。

「佛子！菩薩摩訶薩住於如是十種神通，一切天人不能思議，一切眾生不能思議；一切聲聞、一切獨覺，及餘一切諸菩薩眾，如是皆悉不能思議。此菩薩，身業不可思議，語業不可思議，意業不可思議，三昧自在不可思議，智慧境界不可思議，唯除諸佛及有得此神通菩薩，餘無能說此人功德稱揚讚歎。佛子！是為菩薩摩訶薩十種神通。若菩薩摩訶薩住此神通，悉得一切三世無礙智神通。」
