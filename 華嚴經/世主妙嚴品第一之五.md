世主妙嚴品第一之五

　　復次，普賢菩薩摩訶薩，入不思議解脫門方便海，入如來功德海。所謂：有解脫門，名：嚴淨一切佛國土調伏眾生令究竟出離。有解脫門，名：普詣一切如來所修具足功德境界。有解脫門，名：安立一切菩薩地諸大願海。有解脫門，名：普現法界微塵數無量身。有解脫門，名：演說遍一切國土不可思議數差別名。有解脫門，名：一切微塵中悉現無邊諸菩薩神通境界。有解脫門，名：一念中現三世劫成壞事。有解脫門，名：示現一切菩薩諸根海各入自境界。有解脫門，名：能以神通力化現種種身遍無邊法界。有解脫門，名：顯示一切菩薩修行法次第門入一切智廣大方便。

　　爾時，普賢菩薩摩訶薩，以自功德，復承如來威神之力，普觀一切眾會海已，即說頌言：

「佛所莊嚴廣大剎，　　等於一切微塵數，

　清淨佛子悉滿中，　　雨不思議最妙法。
 
　如於此會見佛坐，　　一切塵中悉如是，
 
　佛身無去亦無來，　　所有國土皆明現。
 
　顯示菩薩所修行，　　無量趣地諸方便，
 
　及說難思真實理，　　令諸佛子入法界。
 
　出生化佛如塵數，　　普應群生心所欲，
 
　入深法界方便門，　　廣大無邊悉開演。
 
　如來名號等世間，　　十方國土悉充遍，
 
　一切方便無空過，　　調伏眾生皆離垢。
 
　佛於一切微塵中，　　示現無邊大神力，
 
　悉坐道場能演說，　　如佛往昔菩提行。
 
　三世所有廣大劫，　　佛念念中皆示現，
 
　彼諸成壞一切事，　　不思議智無不了。
 
　佛子眾會廣無限，　　欲共測量諸佛地，
 
　諸佛法門無有邊，　　能悉了知甚為難。
 
　佛如虛空無分別，　　等真法界無所依，
 
　化現周行靡不至，　　悉坐道場成正覺。
 
　佛以妙音廣宣暢，　　一切諸地皆明了，
 
　普現一一眾生前，　　盡與如來平等法。」
 
　　復次，淨德妙光菩薩摩訶薩，得遍往十方菩薩眾會莊嚴道場解脫門；普德最勝燈光照菩薩摩訶薩，得一念中現無盡成正覺門教化成熟不思議眾生界解脫門；普光師子幢菩薩摩訶薩，得修習菩薩福德莊嚴出生一切佛國土解脫門；普寶焰妙光菩薩摩訶薩，得觀察佛神通境界無迷惑解脫門；普音功德海幢菩薩摩訶薩，得於一眾會道場中示現一切佛土莊嚴解脫門；普智光照如來境菩薩摩訶薩，得隨逐如來觀察甚深廣大法界藏解脫門；普覺悅意聲菩薩摩訶薩，得親近承事一切諸佛供養藏解脫門；普清淨無盡福威光菩薩摩訶薩，得出世一切神變廣大加持解脫門；普寶髻華幢菩薩摩訶薩，得普入一切世間行出生菩薩無邊行門解脫門；普相最勝光菩薩摩訶薩，得能於無相法界中出現一切諸佛境界解脫門。

　　爾時，淨德妙光菩薩摩訶薩，承佛威力，普觀一切菩薩解脫門海已，即說頌言：

「十方所有諸國土，　　一剎那中悉嚴淨，

　以妙音聲轉法輪，　　普遍世間無與等。
 
　如來境界無邊際，　　一念法界悉充滿，
 
　一一塵中建道場，　　悉證菩提起神變。
 
　世尊往昔修諸行，　　經於百千無量劫，
 
　一切佛剎皆莊嚴，　　出現無礙如虛空。
 
　佛神通力無限量，　　充滿無邊一切劫，
 
　假使經於無量劫，　　念念觀察無疲厭。
 
　汝應觀佛神通境，　　十方國土皆嚴淨，
 
　一切於此悉現前，　　念念不同無量種。
 
　觀佛百千無量劫，　　不得一毛之分限，
 
　如來無礙方便門，　　此光普照難思剎。
 
　如來往劫在世間，　　承事無邊諸佛海，
 
　是故一切如川騖，　　咸來供養世所尊。
 
　如來出現遍十方，　　一一塵中無量土，
 
　其中境界皆無量，　　悉住無邊無盡劫。
 
　佛於曩劫為眾生，　　修習無邊大悲海，
 
　隨諸眾生入生死，　　普化眾會令清淨。
 
　佛住真如法界藏，　　無相無形離諸垢，
 
　眾生觀見種種身，　　一切苦難皆消滅。」
 
　　復次，海月光大明菩薩摩訶薩，得出生菩薩諸地諸波羅蜜教化眾生及嚴淨一切佛國土方便解脫門；雲音海光離垢藏菩薩摩訶薩，得念念中普入法界種種差別處解脫門；智生寶髻菩薩摩訶薩，得不可思議劫於一切眾生前現清淨大功德解脫門；功德自在王淨光菩薩摩訶薩，得普見十方一切菩薩初詣道場時種種莊嚴解脫門；善勇猛蓮華髻菩薩摩訶薩，得隨諸眾生根解海普為顯示一切佛法解脫門；普智雲日幢菩薩摩訶薩，得成就如來智永住無量劫解脫門；大精進金剛臍菩薩摩訶薩，得普入一切無邊法印力解脫門；香焰光幢菩薩摩訶薩，得顯示現在一切佛始修菩薩行乃至成就智慧聚解脫門；大明德深美音菩薩摩訶薩，得安住毘盧遮那一切大願海解脫門；大福光智生菩薩摩訶薩，得顯示如來遍法界甚深境界解脫門。

　　爾時，海月光大明菩薩摩訶薩，承佛威力，普觀一切菩薩眾莊嚴海已，即說頌言：

「諸波羅蜜及諸地，　　廣大難思悉圓滿，

　無量眾生盡調伏，　　一切佛土皆嚴淨。
 
　如佛教化眾生界，　　十方國土皆充滿，
 
　一念心中轉法輪，　　普應群情無不遍。
 
　佛於無量廣大劫，　　普現一切眾生前，
 
　如其往昔廣修治，　　示彼所行清淨處。
 
　我覩十方無有餘，　　亦見諸佛現神通，
 
　悉坐道場成正覺，　　眾會聞法共圍遶。
 
　廣大光明佛法身，　　能以方便現世間，
 
　普隨眾生心所樂，　　悉稱其根而雨法。
 
　真如平等無相身，　　離垢光明淨法身，
 
　智慧寂靜身無量，　　普應十方而演法。
 
　法王諸力皆清淨，　　智慧如空無有邊，
 
　悉為開示無遺隱，　　普使眾生同悟入。
 
　如佛往昔所修治，　　乃至成於一切智，
 
　今放光明遍法界，　　於中顯現悉明了。
 
　佛以本願現神通，　　一切十方無不照，
 
　如佛往昔修治行，　　光明網中皆演說。
 
　十方境界無有盡，　　無等無邊各差別，
 
　佛無礙力發大光，　　一切國土皆明顯。」
 
　　爾時，如來師子之座，眾寶、妙華、輪臺、基陛，及諸戶牖，如是一切莊嚴具中，一一各出佛剎微塵數菩薩摩訶薩，其名曰：海慧自在神通王菩薩摩訶薩、雷音普震菩薩摩訶薩、眾寶光明髻菩薩摩訶薩、大智日勇猛慧菩薩摩訶薩、不思議功德寶智印菩薩摩訶薩、百目蓮華髻菩薩摩訶薩、金焰圓滿光菩薩摩訶薩、法界普音菩薩摩訶薩、雲音淨月菩薩摩訶薩、善勇猛光明幢菩薩摩訶薩……。如是等而為上首，有眾多佛剎微塵數同時出現。此諸菩薩，各興種種供養雲，所謂：一切摩尼寶華雲、一切蓮華妙香雲、一切寶圓滿光雲、無邊境界香焰雲、日藏摩尼輪光明雲、一切悅意樂音雲、無邊色相一切寶燈光焰雲、眾寶樹枝華果雲、無盡寶清淨光明摩尼王雲、一切莊嚴具摩尼王雲……。如是等諸供養雲，有佛世界微塵數。彼諸菩薩，一一皆興如是供養雲，雨於一切道場眾海，相續不絕。現是雲已，右遶世尊，經無量百千匝，隨其方面，去佛不遠，化作無量種種寶蓮華師子之座；各於其上，結跏趺坐。是諸菩薩所行清淨廣大如海，得智慧光照普門法，隨順諸佛，所行無礙；能入一切辯才法海，得不思議解脫法門，住於如來普門之地；已得一切陀羅尼門，悉能容受一切法海，善住三世平等智地；已得深信，廣大喜樂，無邊福聚，極善清淨；虛空法界靡不觀察，十方世界一切國土，所有佛興，咸勤供養。

　　爾時，海慧自在神通王菩薩摩訶薩，承佛威力，普觀一切道場眾海，即說頌言：

「諸佛所悟悉已知，　　如空無礙皆明照，

　光遍十方無量土，　　處於眾會普嚴潔。
 
　如來功德不可量，　　十方法界悉充滿，
 
　普坐一切樹王下，　　諸大自在共雲集。
 
　佛有如是神通力，　　一念現於無盡相，
 
　如來境界無有邊，　　各隨解脫能觀見。
 
　如來往昔經劫海，　　在於諸有勤修行，
 
　種種方便化眾生，　　令彼受行諸佛法。
 
　毘盧遮那具嚴好，　　坐蓮華藏師子座，
 
　一切眾會皆清淨，　　寂然而住同瞻仰。
 
　摩尼寶藏放光明，　　普發無邊香焰雲，
 
　無量華纓共垂布，　　如是座上如來坐。
 
　種種嚴飾吉祥門，　　恒放燈光寶焰雲，
 
　廣大熾然無不照，　　牟尼處上增嚴好。
 
　種種摩尼綺麗窓，　　妙寶蓮華所垂飾，
 
　恒出妙音聞者悅，　　佛坐其上特明顯。
 
　寶輪承座半月形，　　金剛為臺色焰明，
 
　持髻菩薩常圍遶，　　佛在其中最光耀。
 
　種種變化滿十方，　　演說如來廣大願，
 
　一切影像於中現，　　如是座上佛安坐。」
 
　　爾時，雷音普震菩薩摩訶薩，承佛威力，普觀一切道場眾海，即說頌言：

「世尊往集菩提行，　　供養十方無量佛，

　善逝威力所加持，　　如來座中無不覩。
 
　香焰摩尼如意王，　　填飾妙華師子座，
 
　種種莊嚴皆影現，　　一切眾會悉明矚。
 
　佛座普現莊嚴相，　　念念色類各差別，
 
　隨諸眾生解不同，　　各見佛坐於其上。
 
　寶枝垂布蓮華網，　　華開踊現諸菩薩，
 
　各出微妙悅意聲，　　稱讚如來坐於座。
 
　佛功德量如虛空，　　一切莊嚴從此生，
 
　一一地中嚴飾事，　　一切眾生不能了。
 
　金剛為地無能壞，　　廣博清淨極夷坦，
 
　摩尼為網垂布空，　　菩提樹下皆周遍。
 
　其地無邊色相殊，　　真金為末布其中，
 
　普散名華及眾寶，　　悉以光瑩如來座。
 
　地神歡喜而踊躍，　　剎那示現無有盡，
 
　普興一切莊嚴雲，　　恒在佛前瞻仰住。
 
　寶燈廣大極熾然，　　香焰流光無斷絕，
 
　隨時示現各差別，　　地神以此為供養。
 
　十方一切剎土中，　　彼地所有諸莊嚴，
 
　今此道場無不現，　　以佛威神故能爾。」
 
　　爾時，眾寶光明髻菩薩摩訶薩，承佛威力，普觀一切道場眾海，即說頌言：

「世尊往昔修行時，　　見諸佛土皆圓滿，

　如是所見地無盡，　　此道場中皆顯現。
 
　世尊廣大神通力，　　舒光普雨摩尼寶，
 
　如是寶藏散道場，　　其地周迴悉嚴麗。
 
　如來福德神通力，　　摩尼妙寶普莊嚴，
 
　其地及以菩提樹，　　遞發光音而演說。
 
　寶燈無量從空雨，　　寶王間錯為嚴飾，
 
　悉吐微妙演法音，　　如是地神之所現。
 
　寶地普現妙光雲，　　寶炬焰明如電發，
 
　寶網遐張覆其上，　　寶枝雜布為嚴好。
 
　汝等普觀於此地，　　種種妙寶所莊嚴，
 
　顯示眾生諸業海，　　令彼了知真法性。
 
　普遍十方一切佛，　　所有圓滿菩提樹，
 
　莫不皆現道場中，　　演說如來清淨法。
 
　隨諸眾生心所樂，　　其地普出妙音聲，
 
　如佛座上所應演，　　一一法門咸具說。
 
　其地恒出妙香光，　　光中普演清淨音，
 
　若有眾生堪受法，　　悉使得聞煩惱滅。
 
　一一莊嚴悉圓滿，　　假使億劫無能說，
 
　如來神力靡不周，　　是故其地皆嚴淨。」
 
　　爾時，大智日勇猛慧菩薩摩訶薩，承佛威力，普觀一切道場眾海，即說頌言：

「世尊凝睟處法堂，　　炳然照耀宮殿中，

　隨諸眾生心所樂，　　其身普現十方土。
 
　如來宮殿不思議，　　摩尼寶藏為嚴飾，
 
　諸莊嚴具咸光耀，　　佛坐其中特明顯。
 
　摩尼為柱種種色，　　真金鈴鐸如雲布，
 
　寶階四面列成行，　　門闥隨方咸洞啟。
 
　妙華繒綺莊嚴帳，　　寶樹枝條共嚴飾，
 
　摩尼瓔珞四面垂，　　智海於中湛然坐。
 
　摩尼為網妙香幢，　　光焰燈明若雲布，
 
　覆以種種莊嚴具，　　超世正知於此坐。
 
　十方普現變化雲，　　其雲演說遍世間，
 
　一切眾生悉調伏，　　如是皆從佛宮現。
 
　摩尼為樹發妙華，　　十方所有無能匹，
 
　三世國土莊嚴事，　　莫不於中現其影。
 
　處處皆有摩尼聚，　　光焰熾然無量種，
 
　門牖隨方相間開，　　棟宇莊嚴極殊麗。
 
　如來宮殿不思議，　　清淨光明具眾相，
 
　一切宮殿於中現，　　一一皆有如來坐。
 
　如來宮殿無有邊，　　自然覺者處其中，
 
　十方一切諸眾會，　　莫不向佛而來集。」
 
　　爾時，不思議功德寶智印菩薩摩訶薩，承佛威力，普觀一切道場眾海，即說頌言：

「佛昔修治眾福海，　　一切剎土微塵數，

　神通願力所出生，　　道場嚴淨無諸垢。
 
　如意珠王作樹根，　　金剛摩尼以為身，
 
　寶網遐施覆其上，　　妙香氛氳共旋繞。
 
　樹枝嚴飾備眾寶，　　摩尼為幹爭聳擢，
 
　枝條密布如重雲，　　佛於其下坐道場。
 
　道場廣大不思議，　　其樹周迴盡彌覆，
 
　密葉繁華相庇映，　　華中悉結摩尼果。
 
　一切枝間發妙光，　　其光遍照道場中，
 
　清淨熾然無有盡，　　以佛願力如斯覩。
 
　摩尼寶藏以為華，　　布影騰輝若綺雲，
 
　匝樹垂芳無不遍，　　於道場中普嚴飾。
 
　汝觀善逝道場中，　　蓮華寶網俱清淨，
 
　光焰成輪從此現，　　鈴音鐸響雲間發。
 
　十方一切國土中，　　所有妙色莊嚴樹，
 
　菩提樹中無不現，　　佛於其下離眾垢。
 
　道場廣大福所成，　　樹枝雨寶恒無盡，
 
　寶中出現諸菩薩，　　悉往十方供事佛。
 
　諸佛境界不思議，　　普令其樹出樂音，
 
　如昔所集菩提道，　　眾會聞音咸得見。」
 
　　爾時，百目蓮華髻菩薩摩訶薩，承佛威力，普觀一切道場眾海，即說頌言：

「一切摩尼出妙音，　　稱揚三世諸佛名，

　彼佛無量神通事，　　此道場中皆現覩。
 
　眾華競發如纓布，　　光雲流演遍十方，
 
　菩提樹神持向佛，　　一心瞻仰為供養。
 
　摩尼光焰悉成幢，　　幢中熾然發妙香，
 
　其香普熏一切眾，　　是故其處皆嚴潔。
 
　蓮華垂布金色光，　　其光演佛妙聲雲，
 
　普蔭十方諸剎土，　　永息眾生煩惱熱。
 
　菩提樹王自在力，　　常放光明極清淨，
 
　十方眾會無有邊，　　莫不影現道場中。
 
　寶枝光焰若明燈，　　其光演音宣大願，
 
　如佛往昔於諸有，　　本所修行皆具說。
 
　樹下諸神剎塵數，　　悉共依於此道場，
 
　各各如來道樹前，　　念念宣揚解脫門。
 
　世尊往昔修諸行，　　供養一切諸如來，
 
　本所修行及名聞，　　摩尼寶中皆悉現。
 
　道場一切出妙音，　　其音廣大遍十方，
 
　若有眾生堪受法，　　莫不調伏令清淨。
 
　如來往昔普修治，　　一切無量莊嚴事，
 
　十方一切菩提樹，　　一一莊嚴無量種。」
 
　　爾時，金焰圓滿光菩薩摩訶薩，承佛威力，普觀一切道場眾海，即說頌言：

「佛昔修習菩提行，　　於諸境界解明了，

　處與非處淨無疑，　　此是如來初智力。
 
　如昔等觀諸法性，　　一切業海皆明徹，
 
　如是今於光網中，　　普遍十方能具演。
 
　往劫修治大方便，　　隨眾生根而化誘，
 
　普使眾會心清淨，　　故佛能成根智力。
 
　如諸眾生解不同，　　欲樂諸行各差別，
 
　隨其所應為說法，　　佛以智力能如是。
 
　普盡十方諸剎海，　　所有一切眾生界，
 
　佛智平等如虛空，　　悉能顯現毛孔中。
 
　一切處行佛盡知，　　一念三世畢無餘，
 
　十方剎劫眾生時，　　悉能開示令現了。
 
　禪定解脫力無邊，　　三昧方便亦復然，
 
　佛為示現令歡喜，　　普使滌除煩惱闇。
 
　佛智無礙包三世，　　剎那悉現毛孔中，
 
　佛法國土及眾生，　　所現皆由隨念力。
 
　佛眼廣大如虛空，　　普見法界盡無餘，
 
　無礙地中無等用，　　彼眼無量佛能演。
 
　一切眾生具諸結，　　所有隨眠與習氣，
 
　如來出現遍世間，　　悉以方便令除滅。」
 
　　爾時，法界普音菩薩摩訶薩，承佛威力，普觀一切道場眾會海已，即說頌言：

「佛威神力遍十方，　　廣大示現無分別，

　大菩提行波羅蜜，　　昔所滿足皆令見。
 
　昔於眾生起大悲，　　修行布施波羅蜜，
 
　以是其身最殊妙，　　能令見者生歡喜。
 
　昔在無邊大劫海，　　修治淨戒波羅蜜，
 
　故獲淨身遍十方，　　普滅世間諸重苦。
 
　往昔修行忍清淨，　　信解真實無分別，
 
　是故色相皆圓滿，　　普放光明照十方。
 
　往昔勤修多劫海，　　能轉眾生深重障，
 
　故能分身遍十方，　　悉現菩提樹王下。
 
　佛久修行無量劫，　　禪定大海普清淨，
 
　故令見者深歡喜，　　煩惱障垢悉除滅。
 
　如來往修諸行海，　　具足般若波羅蜜，
 
　是故舒光普照明，　　克殄一切愚癡暗。
 
　種種方便化眾生，　　令所修治悉成就，
 
　一切十方皆遍往，　　無邊際劫不休息。
 
　佛昔修行大劫海，　　淨治諸願波羅蜜，
 
　是故出現遍世間，　　盡未來際救眾生。
 
　佛無量劫廣修治，　　一切法力波羅蜜，
 
　由是能成自然力，　　普現十方諸國土。
 
　佛昔修治普門智，　　一切智性如虛空，
 
　是故得成無礙力，　　舒光普照十方剎。」
 
　　爾時，雲音淨月菩薩摩訶薩，承佛威力，普觀一切道場眾會海已，即說頌言：

「神通境界等虛空，　　十方眾生靡不見，

　如昔修行所成地，　　摩尼果中咸具說。
 
　清淨勤修無量劫，　　入於初地極歡喜，
 
　出生法界廣大智，　　普見十方無量佛。
 
　一切法中離垢地，　　等眾生數持淨戒，
 
　已於多劫廣修行，　　供養無邊諸佛海。
 
　積集福德發光地，　　奢摩他藏堅固忍，
 
　法雲廣大悉已聞，　　摩尼果中如是說。
 
　焰海慧明無等地，　　善了境界起慈悲，
 
　一切國土平等身，　　如佛所治皆演暢。
 
　普藏等門難勝地，　　動寂相順無違反，
 
　佛法境界悉平等，　　如佛所淨皆能說。
 
　廣大修行慧海地，　　一切法門咸遍了，
 
　普現國土如虛空，　　樹中演暢此法音。
 
　周遍法界虛空身，　　普照眾生智慧燈，
 
　一切方便皆清淨，　　昔所遠行令具演。
 
　一切願行所莊嚴，　　無量剎海皆清淨，
 
　所有分別無能動，　　此無等地咸宣說。
 
　無量境界神通力，　　善入教法光明力，
 
　此是清淨善慧地，　　劫海所行皆備闡。
 
　法雲廣大第十地，　　含藏一切遍虛空，
 
　諸佛境界聲中演，　　此聲是佛威神力。」
 
　　爾時，善勇猛光幢菩薩摩訶薩，承佛威神，觀察十方，即說頌言：

「無量眾生處會中，　　種種信解心清淨，

　悉能悟入如來智，　　了達一切莊嚴境。
 
　各起淨願修諸行，　　悉曾供養無量佛，
 
　能見如來真實體，　　及以一切諸神變。
 
　或有能見佛法身，　　無等無礙普周遍，
 
　所有無邊諸法性，　　悉入其身無不盡。
 
　或有見佛妙色身，　　無邊色相光熾然，
 
　隨諸眾生解不同，　　種種變現十方中。
 
　或見無礙智慧身，　　三世平等如虛空，
 
　普隨眾生心樂轉，　　種種差別皆令見。
 
　或有能了佛音聲，　　普遍十方諸國土，
 
　隨諸眾生所應解，　　為出言音無障礙。
 
　或見如來種種光，　　種種照耀遍世間，
 
　或有於佛光明中，　　復見諸佛現神通。
 
　或有見佛海雲光，　　從毛孔出色熾然，
 
　示現往昔修行道，　　令生深信入佛智。
 
　或見佛相福莊嚴，　　及見此福所從生，
 
　往昔修行諸度海，　　皆佛相中明了見。
 
　如來功德不可量，　　充滿法界無邊際，
 
　及以神通諸境界，　　以佛力故能宣說。」
　　爾時，華藏莊嚴世界海，以佛神力，其地一切六種、十八相震動。所謂：動、遍動、普遍動；起、遍起、普遍起；涌、遍涌、普遍涌；震、遍震、普遍震；吼、遍吼、普遍吼；擊、遍擊、普遍擊。此諸世主，一一皆現不思議諸供養雲，雨於如來道場眾海。所謂：一切香華莊嚴雲、一切摩尼妙飾雲、一切寶焰華網雲、無邊種類摩尼寶圓光雲、一切眾色寶真珠藏雲、一切寶栴檀香雲、一切寶蓋雲、清淨妙聲摩尼王雲、日光摩尼瓔珞輪雲、一切寶光明藏雲、一切各別莊嚴具雲……。如是等諸供養雲，其數無量不可思議。此諸世主，一一皆現如是供養雲，雨於如來道場眾海，靡不周遍。如此世界中，一一世主，心生歡喜，如是供養；其華藏莊嚴世界海中，一切世界所有世主，悉亦如是而為供養。其一切世界中，悉有如來坐於道場；一一世主，各各信解，各各所緣，各各三昧方便門，各各修習助道法，各各成就，各各歡喜，各各趣入，各各悟解諸法門，各各入如來神通境界，各各入如來力境界，各各入如來解脫門。如於此華藏世界海，十方盡法界、虛空界、一切世界海中，悉亦如是。
