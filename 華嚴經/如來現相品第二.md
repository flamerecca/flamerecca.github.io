如來現相品第二

　　爾時，諸菩薩及一切世間主，作是思惟：「云何是諸佛地？云何是諸佛境界？云何是諸佛加持？云何是諸佛所行？云何是諸佛力？云何是諸佛無所畏？云何是諸佛三昧？云何是諸佛神通？云何是諸佛自在？云何是諸佛無能攝取？云何是諸佛眼？云何是諸佛耳？云何是諸佛鼻？云何是諸佛舌？云何是諸佛身？云何是諸佛意？云何是諸佛身光？云何是諸佛光明？云何是諸佛聲？云何是諸佛智？唯願世尊，哀愍我等，開示演說！又，十方世界海一切諸佛，皆為諸菩薩說世界海、眾生海、法海、安立海、佛海、佛波羅蜜海、佛解脫海、佛變化海、佛演說海、佛名號海、佛壽量海，及一切菩薩誓願海、一切菩薩發趣海、一切菩薩助道海、一切菩薩乘海、一切菩薩行海，一切菩薩出離海、一切菩薩神通海、一切菩薩波羅蜜海、一切菩薩地海、一切菩薩智海。願佛世尊，亦為我等，如是而說！」

　　爾時，諸菩薩威神力故，於一切供養具雲中，自然出音而說頌言：

「無量劫中修行滿，　　菩提樹下成正覺，

　為度眾生普現身，　　如雲充遍盡未來。
 
　眾生有疑皆使斷，　　廣大信解悉令發，
 
　無邊際苦普使除，　　諸佛安樂咸令證。
 
　菩薩無數等剎塵，　　俱來此會同瞻仰，
 
　願隨其意所應受，　　演說妙法除疑惑！
 
　云何了知諸佛地？　　云何觀察如來境？
 
　佛所加持無有邊，　　願示此法令清淨！
 
　云何是佛所行處，　　而以智慧能明入？
 
　佛力清淨廣無邊，　　為諸菩薩應開示！
 
　云何廣大諸三昧？　　云何淨治無畏法？
 
　神通力用不可量，　　願隨眾生心樂說！
 
　諸佛法王如世主，　　所行自在無能制，
 
　及餘一切廣大法，　　為利益故當開演！
 
　佛眼云何無有量？　　耳鼻舌身亦復然？
 
　意無有量復云何？　　願示能知此方便！
 
　如諸剎海眾生海，　　法界所有安立海，
 
　及諸佛海亦無邊，　　願為佛子咸開暢！
 
　永出思議眾度海，　　普入解脫方便海，
 
　所有一切法門海，　　此道場中願宣說！」
 
　　爾時，世尊知諸菩薩心之所念，即於面門眾齒之間，放佛剎微塵數光明，所謂：眾寶華遍照光明、出種種音莊嚴法界光明、垂布微妙雲光明、十方佛坐道場現神變光明、一切寶焰雲蓋光明、充滿法界無礙光明、遍莊嚴一切佛剎光明、逈建立清淨金剛寶幢光明、普莊嚴菩薩眾會道場光明、妙音稱揚一切佛名號光明……。如是等佛剎微塵數，一一復有佛剎微塵數光明以為眷屬，其光悉具眾妙寶色，普照十方各一億佛剎微塵數世界海。彼世界海諸菩薩眾，於光明中，各得見此華藏莊嚴世界海。以佛神力，其光於彼一切菩薩眾會之前而說頌言：

「無量劫中修行海，　　供養十方諸佛海，

　化度一切眾生海，　　今成妙覺遍照尊。
 
　毛孔之中出化雲，　　光明普照於十方，
 
　應受化者咸開覺，　　令趣菩提淨無礙。
 
　佛昔往來諸趣中，　　教化成熟諸群生，
 
　神通自在無邊量，　　一念皆令得解脫。
 
　摩尼妙寶菩提樹，　　種種莊嚴悉殊特，
 
　佛於其下成正覺，　　放大光明普威耀。
 
　大音震吼遍十方，　　普為弘宣寂滅法，
 
　隨諸眾生心所樂，　　種種方便令開曉。
 
　往修諸度皆圓滿，　　等於千剎微塵數，
 
　一切諸力悉已成，　　汝等應往同瞻禮。
 
　十方佛子等剎塵，　　悉共歡喜而來集，
 
　已雨諸雲為供養，　　今在佛前專覲仰。
 
　如來一音無有量，　　能演契經深大海，
 
　普雨妙法應群心，　　彼兩足尊宜往見。
 
　三世諸佛所有願，　　菩提樹下皆宣說，
 
　一剎那中悉現前，　　汝可速詣如來所。
 
　毘盧遮那大智海，　　面門舒光無不見，
 
　今待眾集將演音，　　汝可往觀聞所說。」
 
　　爾時，十方世界海一切眾會，蒙佛光明所開覺已，各共來詣毘盧遮那如來所，親近供養。所謂——

　　此華藏莊嚴世界海東，次有世界海，名：清淨光蓮華莊嚴。彼世界種中，有國土，名：摩尼瓔珞金剛藏，佛號：法水覺虛空無邊王。於彼如來大眾海中，有菩薩摩訶薩，名：觀察勝法蓮華幢，與世界海微塵數諸菩薩俱，來詣佛所，各現十種菩薩身相雲，遍滿虛空而不散滅；復現十種雨一切寶蓮華光明雲，復現十種須彌寶峯雲，復現十種日輪光雲，復現十種寶華瓔珞雲，復現十種一切音樂雲，復現十種末香樹雲，復現十種塗香燒香眾色相雲，復現十種一切香樹雲……如是等世界海微塵數諸供養雲，悉遍虛空而不散滅。現是雲已，向佛作禮，以為供養。即於東方，各化作種種華光明藏師子之座，於其座上，結跏趺坐。

　　此華藏世界海南，次有世界海，名：一切寶月光明莊嚴藏。彼世界種中，有國土，名：無邊光圓滿莊嚴，佛號：普智光明德須彌王。於彼如來大眾海中，有菩薩摩訶薩，名：普照法海慧，與世界海微塵數諸菩薩俱，來詣佛所，各現十種一切莊嚴光明藏摩尼王雲，遍滿虛空而不散滅；復現十種雨一切寶莊嚴具普照耀摩尼王雲，復現十種寶焰熾然稱揚佛名號摩尼王雲，復現十種說一切佛法摩尼王雲，復現十種眾妙樹莊嚴道場摩尼王雲，復現十種寶光普照現眾化佛摩尼王雲，復現十種普現一切道場莊嚴像摩尼王雲，復現十種密焰燈說諸佛境界摩尼王雲，復現十種不思議佛剎宮殿像摩尼王雲，復現十種普現三世佛身像摩尼王雲……如是等世界海微塵數摩尼王雲，悉遍虛空而不散滅。現是雲已，向佛作禮，以為供養。即於南方，各化作帝青寶閻浮檀金蓮華藏師子之座，於其座上，結跏趺坐。

　　此華藏世界海西，次有世界海，名：可愛樂寶光明。彼世界種中，有國土，名：出生上妙資身具，佛號：香焰功德寶莊嚴。於彼如來大眾海中，有菩薩摩訶薩，名：月光香焰普莊嚴，與世界海微塵數諸菩薩俱，來詣佛所，各現十種一切寶香眾妙華樓閣雲，遍滿虛空而不散滅；復現十種無邊色相眾寶王樓閣雲，復現十種寶燈香焰樓閣雲，復現十種一切真珠樓閣雲，復現十種一切寶華樓閣雲，復現十種寶瓔珞莊嚴樓閣雲，復現十種普現十方一切莊嚴光明藏樓閣雲，復現十種眾寶末間錯莊嚴樓閣雲，復現十種周遍十方一切莊嚴樓閣雲，復現十種華門鐸網樓閣雲……如是等世界海微塵數樓閣雲，悉遍虛空而不散滅。現是雲已，向佛作禮，以為供養。即於西方，各化作真金葉大寶藏師子之座，於其座上，結跏趺坐。

　　此華藏世界海北，次有世界海，名：毘瑠璃蓮華光圓滿藏。彼世界種中，有國土，名：優鉢羅華莊嚴，佛號：普智幢音王。於彼如來大眾海中，有菩薩摩訶薩，名：師子奮迅光明，與世界海微塵數諸菩薩俱，來詣佛所，各現十種一切香摩尼眾妙樹雲，遍滿虛空而不散滅；復現十種密葉妙香莊嚴樹雲，復現十種化現一切無邊色相樹莊嚴樹雲，復現十種一切華周布莊嚴樹雲，復現十種一切寶焰圓滿光莊嚴樹雲，復現十種現一切栴檀香菩薩身莊嚴樹雲，復現十種現往昔道場處不思議莊嚴樹雲，復現十種眾寶衣服藏如日光明樹雲，復現十種普發一切悅意音聲樹雲……如是等世界海微塵數樹雲，悉遍虛空而不散滅。現是雲已，向佛作禮，以為供養。即於北方，各化作摩尼燈蓮華藏師子之座，於其座上，結跏趺坐。

　　此華藏世界海東北方，次有世界海，名：閻浮檀金玻瓈色幢。彼世界種中，有國土，名：眾寶莊嚴，佛號：一切法無畏燈。於彼如來大眾海中，有菩薩摩訶薩，名：最勝光明燈無盡功德藏，與世界海微塵數諸菩薩俱，來詣佛所，各現十種無邊色相寶蓮華藏師子座雲，遍滿虛空而不散滅；復現十種摩尼王光明藏師子座雲，復現十種一切莊嚴具種種校飾師子座雲，復現十種眾寶鬘燈焰藏師子座雲，復現十種普雨寶瓔珞師子座雲，復現十種一切香華寶瓔珞藏師子座雲，復現十種示現一切佛座莊嚴摩尼王藏師子座雲，復現十種戶牖階砌及諸瓔珞一切莊嚴師子座雲，復現十種一切摩尼樹寶枝莖藏師子座雲，復現十種寶香間飾日光明藏師子座雲……如是等世界海微塵數師子座雲，悉遍虛空而不散滅。現是雲已，向佛作禮，以為供養。即於東北方，各化作寶蓮華摩尼光幢師子之座，於其座上，結跏趺坐。

　　此華藏世界海東南方，次有世界海，名：金莊嚴瑠璃光普照。彼世界種中，有國土，名：清淨香光明，佛號：普喜深信王。於彼如來大眾海中，有菩薩摩訶薩，名：慧燈普明，與世界海微塵數諸菩薩俱，來詣佛所，各現十種一切如意王摩尼帳雲，遍滿虛空而不散滅；復現十種帝青寶一切華莊嚴帳雲，復現十種一切香摩尼帳雲，復現十種寶焰燈帳雲，復現十種示現佛神通說法摩尼王帳雲，復現十種現一切衣服莊嚴色像摩尼帳雲，復現十種一切寶華叢光明帳雲，復現十種寶網鈴鐸音帳雲，復現十種摩尼為臺蓮華為網帳雲，復現十種現一切不思議莊嚴具色像帳雲……如是等世界海微塵數眾寶帳曇，悉遍虛空而不散滅。現是雲已，向佛作禮，以為供養。即於東南方，各化作寶蓮華藏師子之座，於其座上，結跏趺坐。

　　此華藏世界海西南方，次有世界海，名：日光遍照。彼世界種中，有國土，名：師子日光明，佛號：普智光明音。於彼如來大眾海中，有菩薩摩訶薩，名：普華光焰髻，與世界海微塵數諸菩薩俱，來詣佛所，各現十種眾妙莊嚴寶蓋雲，遍滿虛空而不散滅；復現十種光明莊嚴華蓋雲，復現十種無邊色真珠藏蓋雲，復現十種出一切菩薩悲愍音摩尼王蓋雲，復現十種眾妙寶焰鬘蓋雲，復現十種妙寶嚴飾垂網鐸蓋雲，復現十種摩尼樹枝莊嚴蓋雲，復現十種日光普照摩尼王蓋雲，復現十種一切塗香燒香蓋雲，復現十種栴檀藏蓋雲，復現十種廣大佛境界普光明莊嚴蓋雲……如是等世界海微塵數眾寶蓋雲，悉遍虛空而不散滅。現是雲已，向佛作禮，以為供養。即於西南方，各化作帝青寶光焰莊嚴藏師子之座，於其座上，結跏趺坐。

　　此華藏世界海西北方，次有世界海，名：寶光照耀。彼世界種中，有國土，名：眾香莊嚴，佛號：無量功德海光明。於彼如來大眾海中，有菩薩摩訶薩，名：無盡光摩尼王，與世界海微塵數諸菩薩俱，來詣佛所，各現十種一切寶圓滿光雲，遍滿虛空而不散滅；復現十種一切寶焰圓滿光雲，復現十種一切妙華圓滿光雲，復現十種一切化佛圓滿光雲，復現十種十方佛土圓滿光雲，復現十種佛境界雷聲寶樹圓滿光雲，復現十種一切瑠璃寶摩尼王圓滿光雲，復現十種一念中現無邊眾生相圓滿光雲，復現十種演一切如來大願音圓滿光雲，復現十種演化一切眾生音摩尼王圓滿光雲……如是等世界海微塵數圓滿光雲，悉遍虛空而不散滅。現是雲已，向佛作禮，以為供養。即於西北方，各化作無盡光明威德藏師子之座，於其座上，結跏趺坐。

　　此華藏世界海下方，次有世界海，名：蓮華香妙德藏。彼世界種中，有國土，名：寶師子光明照耀，佛號：法界光明。於彼如來大眾海中，有菩薩摩訶薩，名：法界光焰慧，與世界海微塵數諸菩薩俱，來詣佛所，各現十種一切摩尼藏光明雲，遍滿虛空而不散滅；復現十種一切香光明雲，復現十種一切寶焰光明雲，復現十種出一切佛說法音光明雲，復現十種現一切佛土莊嚴光明雲，復現十種一切妙華樓閣光明雲，復現十種現一切劫中諸佛教化眾生事光明雲，復現十種一切無盡寶華蘂光明雲，復現十種一切莊嚴座光明雲……如是等世界海微塵數光明雲，悉遍虛空而不散滅。現是雲已，向佛作禮，以為供養。即於下方，各化作寶焰燈蓮華藏師子之座，於其座上，結跏趺座。

　　此華藏世界海上方，次有世界海，名：摩尼寶照耀莊嚴。彼世界種中，有國土，名：無相妙光明，佛號：無礙功德光明王。於彼如來大眾海中，有菩薩摩訶薩，名：無礙力精進慧，與世界海微塵數諸菩薩俱，來詣佛所，各現十種無邊色相寶光焰雲，遍滿虛空而不散滅；復現十種摩尼寶網光焰雲，復現十種一切廣大佛土莊嚴光焰雲，復現十種一切妙香光焰雲，復現十種一切莊嚴光焰雲，復現十種諸佛變化光焰雲，復現十種眾妙樹華光焰雲，復現十種一切金剛光焰雲，復現十種說無邊菩薩行摩尼光焰雲，復現十種一切真珠燈光焰雲……如是等世界海微塵數光焰雲，悉遍虛空而不散滅。現是雲已，向佛作禮，以為供養。即於上方，各化作演佛音聲光明蓮華藏師子之座，於其座上，結跏趺坐。

　　如是等十億佛剎微塵數世界海中，有十億佛剎微塵數菩薩摩訶薩，一一各有世界海微塵數諸菩薩眾前後圍遶而來集會。是諸菩薩，一一各現世界海微塵數種種莊嚴諸供養雲，悉遍虛空而不散滅。現是雲已，向佛作禮，以為供養。隨所來方，各化作種種寶莊嚴師子之座，於其座上，結跏趺坐。如是坐已，其諸菩薩身毛孔中，一一各現十世界海微塵數一切寶種種色光明；一一光中，悉現十世界海微塵數諸菩薩，皆坐蓮華藏師子之座。此諸菩薩，悉能遍入一切法界諸安立海所有微塵；彼一一塵中，皆有十佛世界微塵數諸廣大剎；一一剎中，皆有三世諸佛世尊。此諸菩薩，悉能遍往親近供養；於念念中，以夢自在，示現法門，開悟世界海微塵數眾生；念念中，以示現一切諸天沒生法門，開悟世界海微塵數眾生；念念中，以說一切菩薩行法門，開悟世界海微塵數眾生；念念中，以普震動一切剎歎佛功德神變法門，開悟世界海微塵數眾生；念念中，以嚴淨一切佛國土顯示一切大願海法門，開悟世界海微塵數眾生；念念中，以普攝一切眾生言辭佛音聲法門，開悟世界海微塵數眾生；念念中，以能雨一切佛法雲法門，開悟世界海微塵數眾生；念念中，以光明普照十方國土周遍法界示現神變法門，開悟世界海微塵數眾生；念念中，以普現佛身充遍法界一切如來解脫力法門，開悟世界海微塵數眾生；念念中，以普賢菩薩建立一切眾會道場海法門，開悟世界海微塵數眾生。如是普遍一切法界，隨眾生心，悉令開悟。念念中，一一國土，各令如須彌山微塵數眾生墮惡道者，永離其苦；各令如須彌山微塵數眾生住邪定者，入正定聚；各令如須彌山微塵數眾生，隨其所樂生於天上；各令如須彌山微塵數眾生，安住聲聞、辟支佛地；各令如須彌山微塵數眾生，事善知識具眾福行；各令如須彌山微塵數眾生，發於無上菩提之心；各令如須彌山微塵數眾生，趣於菩薩不退轉地；各令如須彌山微塵數眾生，得淨智眼，見於如來所見一切諸平等法；各令如須彌山微塵數眾生，安住諸力諸願海中，以無盡智而為方便淨諸佛國；各令如須彌山微塵數眾生，皆得安住毘盧遮那廣大願海，生如來家。

　　爾時，諸菩薩光明中同時發聲，說此頌言：

「諸光明中出妙音，　　普遍十方一切國，

　演說佛子諸功德，　　能入菩提之妙道。
 
　劫海修行無厭倦，　　令苦眾生得解脫，
 
　心無下劣及勞疲，　　佛子善入斯方便。
 
　盡諸劫海修方便，　　無量無邊無有餘，
 
　一切法門無不入，　　而恒說彼性寂滅。
 
　三世諸佛所有願，　　一切修治悉令盡，
 
　即以利益諸眾生，　　而為自行清淨業。
 
　一切諸佛眾會中，　　普遍十方無不往，
 
　皆以甚深智慧海，　　入彼如來寂滅法。
 
　一一光明無有邊，　　悉入難思諸國土，
 
　清淨智眼普能見，　　是諸菩薩所行境。
 
　菩薩能住一毛端，　　遍動十方諸國土，
 
　不令眾生有怖想，　　是其清淨方便地。
 
　一一塵中無量身，　　復現種種莊嚴剎，
 
　一念沒生普令見，　　獲無礙意莊嚴者。
 
　三世所有一切劫，　　一剎那中悉能現，
 
　知身如幻無體相，　　證明法性無礙者。
 
　普賢勝行皆能入，　　一切眾生悉樂見，
 
　佛子能住此法門，　　諸光明中大音吼。」
 
　　爾時，世尊欲令一切菩薩大眾得於如來無邊境界神通力故，放眉間光，此光名：一切菩薩智光明，普照耀十方藏。其狀猶如寶色燈雲，遍照十方一切佛剎，其中國土及以眾生悉令顯現。又普震動諸世界網，一一塵中現無數佛。隨諸眾生性欲不同，普雨三世一切諸佛妙法輪雲，顯示如來波羅蜜海；又雨無量諸出離雲，令諸眾生永度生死；復雨諸佛大願之雲，顯示十方諸世界中。普賢菩薩道場眾會，作是事已，右遶於佛，從足下入。

　　爾時，佛前有大蓮華，忽然出現。其華具有十種莊嚴，一切蓮華所不能及。所謂：眾寶間錯以為其莖；摩尼寶王以為其藏；法界眾寶普作其葉；諸香摩尼而作其鬚；閻浮檀金莊瑩其臺；妙網覆上，光色清淨；於一念中，示現無邊諸佛神變；普能發起一切音聲；摩尼寶王影現佛身；於音聲中，普能演說一切菩薩所修行願。此華生已，一念之間，於如來白毫相中，有菩薩摩訶薩，名：一切法勝音，與世界海微塵數諸菩薩眾，俱時而出，右遶如來，經無量匝，禮佛足已。

　　時，勝音菩薩坐蓮華臺，諸菩薩眾坐蓮華鬚，各於其上，次第而住。其一切法勝音菩薩，了深法界，生大歡喜；入佛所行，智無凝滯；入不可測佛法身海，往一切剎諸如來所；身諸毛孔悉現神通，念念普觀一切法界；十方諸佛，共與其力，令普安住一切三昧，盡未來劫，常見諸佛無邊法界功德海身，乃至一切三昧解脫、神通變化。即於眾中，承佛威神，觀察十方而說頌曰：

「佛身充滿於法界，　　普現一切眾生前，

　隨緣赴感靡不周，　　而恒處此菩提座。
 
　如來一一毛孔中，　　一切剎塵諸佛坐，
 
　菩薩眾會共圍遶，　　演說普賢之勝行。
 
　如來安處菩提座，　　一毛示現多剎海，
 
　一一毛現悉亦然，　　如是普周於法界。
 
　一一剎中悉安立，　　一切剎土皆周遍，
 
　十方菩薩如雲集，　　莫不咸來詣道場。
 
　一切剎土微塵數，　　功德光明菩薩海，
 
　普在如來眾會中，　　乃至法界咸充遍。
 
　法界微塵諸剎土，　　一切眾中皆出現，
 
　如是分身智境界，　　普賢行中能建立。
 
　一切諸佛眾會中，　　勝智菩薩僉然坐，
 
　各各聽法生歡喜，　　處處修行無量劫。
 
　已入普賢廣大願，　　各各出生眾佛法，
 
　毘盧遮那法海中，　　修行克證如來地。
 
　普賢菩薩所開覺，　　一切如來同讚喜，
 
　已獲諸佛大神通，　　法界周流無不遍。
 
　一切剎土微塵數，　　常現身雲悉充滿，
 
　普為眾生放大光，　　各雨法雨稱其心。」
 
　　爾時，眾中復有菩薩摩訶薩，名：觀察一切勝法蓮華光慧王，承佛威神，觀察十方而說頌曰：

「如來甚深智，　　普入於法界，

　能隨三世轉，　　與世為明導。
 
　諸佛同法身，　　無依無差別，
 
　隨諸眾生意，　　令見佛色形。
 
　具足一切智，　　遍知一切法，
 
　一切國土中，　　一切無不現。
 
　佛身及光明，　　色相不思議，
 
　眾生信樂者，　　隨應悉令見。
 
　於一佛身上，　　化為無量佛，
 
　雷音遍眾剎，　　演法深如海。
 
　一一毛孔中，　　光網遍十方，
 
　演佛妙音聲，　　調彼難調者。
 
　如來光明中，　　常出深妙音，
 
　讚佛功德海，　　及菩薩所行。
 
　佛轉正法輪，　　無量無有邊，
 
　所說法無等，　　淺智不能測。
 
　一切世界中，　　現身成正覺，
 
　各各起神變，　　法界悉充滿。
 
　如來一一身，　　現佛等眾生，
 
　一切微塵剎，　　普現神通力。」
 
　　爾時，眾中復有菩薩摩訶薩，名：法喜慧光明，承佛威神，觀察十方而說頌曰：

「佛身常顯現，　　法界悉充滿，

　恒演廣大音，　　普震十方國。
 
　如來普現身，　　遍入於世間，
 
　隨眾生樂欲，　　顯示神通力。
 
　佛隨眾生心，　　普現於其前，
 
　眾生所見者，　　皆是佛神力。
 
　光明無有邊，　　說法亦無量，
 
　佛子隨其智，　　能入能觀察。
 
　佛身無有生，　　而能示出生，
 
　法性如虛空，　　諸佛於中住。
 
　無住亦無去，　　處處皆見佛，
 
　光明靡不周，　　名稱悉遠聞。
 
　無體無住處，　　亦無生可得，
 
　無相亦無形，　　所現皆如影。
 
　佛隨眾生心，　　為興大法雲，
 
　種種方便門，　　示悟而調伏。
 
　一切世界中，　　見佛坐道場，
 
　大眾所圍遶，　　照耀十方國。
 
　一切諸佛身，　　皆有無盡相，
 
　示現雖無量，　　色相終不盡。」
 
　　爾時，眾中復有菩薩摩訶薩，名：香焰光普明慧，承佛威神，觀察十方而說頌曰：

「此會諸菩薩，　　入佛難思地，

　一一皆能見，　　一切佛神力。
 
　智身能遍入，　　一切剎微塵，
 
　見身在彼中，　　普見於諸佛。
 
　如影現眾剎，　　一切如來所，
 
　於彼一切中，　　悉現神通事。
 
　普賢諸行願，　　修治已明潔，
 
　能於一切剎，　　普見佛神變。
 
　身住一切處，　　一切皆平等，
 
　智能如是行，　　入佛之境界。
 
　已證如來智，　　等照於法界，
 
　普入佛毛孔，　　一切諸剎海。
 
　一切佛國土，　　皆現神通力，
 
　示現種種身，　　及種種名號。
 
　能於一念頃，　　普現諸神變，
 
　道場成正覺，　　及轉妙法輪。
 
　一切廣大剎，　　億劫不思議，
 
　菩薩三昧中，　　一念皆能現。
 
　一切諸佛土，　　一一諸菩薩，
 
　普入於佛身，　　無邊亦無盡。」
 
　　爾時，眾中復有菩薩摩訶薩，名：師子奮迅慧光明，承佛威神，遍觀十方而說頌曰：

「毘盧遮那佛，　　能轉正法輪，

　法界諸國土，　　如雲悉周遍。
 
　十方中所有，　　諸大世界海，
 
　佛神通願力，　　處處轉法輪。
 
　一切諸剎土，　　廣大眾會中，
 
　名號各不同，　　隨應演妙法。
 
　如來大威力，　　普賢願所成，
 
　一切國土中，　　妙音無不至。
 
　佛身等剎塵，　　普雨於法雨，
 
　無生無差別，　　現一切世間。
 
　無數諸億劫，　　一切塵剎中，
 
　往昔所行事，　　妙音咸具演。
 
　十方塵國土，　　光網悉周遍，
 
　光中悉有佛，　　普化諸群生。
 
　佛身無差別，　　充滿於法界，
 
　能令見色身，　　隨機善調伏。
 
　三世一切剎，　　所有眾導師，
 
　種種名號殊，　　為說皆令見。
 
　過未及現在，　　一切諸如來，
 
　所轉妙法輪，　　此會皆得聞。」
 
　　爾時，眾中復有菩薩摩訶薩，名：法海慧功德藏，承佛威神，觀察十方而說頌曰：

「此會諸佛子，　　善修眾智慧，

　斯人已能入，　　如是方便門。
 
　一一國土中，　　普演廣大音，
 
　說佛所行處，　　周聞十方剎。
 
　一一心念中，　　普觀一切法，
 
　安住真如地，　　了達諸法海。
 
　一一佛身中，　　億劫不思議，
 
　修習波羅蜜，　　及嚴淨國土。
 
　一一微塵中，　　能證一切法，
 
　如是無所礙，　　周行十方國。
 
　一一佛剎中，　　往詣悉無餘，
 
　見佛神通力，　　入佛所行處。
 
　諸佛廣大音，　　法界靡不聞，
 
　菩薩能了知，　　善入音聲海。
 
　劫海演妙音，　　其音等無別，
 
　智周三世者，　　入彼音聲地。
 
　眾生所有音，　　及佛自在聲，
 
　獲得音聲智，　　一切皆能了。
 
　從地而得地，　　住於力地中，
 
　億劫勤修行，　　所獲法如是。」
 
　　爾時，眾中復有菩薩摩訶薩，名：慧燈普明，承佛威神，觀察十方而說頌曰：

「一切諸如來，　　遠離於眾相，

　若能知是法，　　乃見世導師。
 
　菩薩三昧中，　　慧光普明了，
 
　能知一切佛，　　自在之體性。
 
　見佛真實體，　　則悟甚深法，
 
　普觀於法界，　　隨願而受身。
 
　從於福海生，　　安住於智地，
 
　觀察一切法，　　修行最勝道。
 
　一切佛剎中，　　一切如來所，
 
　如是遍法界，　　悉見真實體。
 
　十方廣大剎，　　億劫勤修行，
 
　能游正遍知，　　一切諸法海。
 
　唯一堅密身，　　一切塵中見，
 
　無生亦無相，　　普現於諸國。
 
　隨諸眾生心，　　普現於其前，
 
　種種示調伏，　　速令向佛道。
 
　以佛威神故，　　出現諸菩薩，
 
　佛力所加持，　　普見諸如來。
 
　一切眾導師，　　無量威神力，
 
　開悟諸菩薩，　　法界悉周遍。」
 
　　爾時，眾中復有菩薩摩訶薩，名：華焰髻普明智，承佛威力，觀察十方而說頌曰：

「一切國土中，　　普演微妙音，

　稱揚佛功德，　　法界悉充滿。
 
　佛以法為身，　　清淨如虛空，
 
　所現眾色形，　　令入此法中。
 
　若有深信喜，　　及為佛攝受，
 
　當知如是人，　　能生了佛智。
 
　諸有少智者，　　不能知此法，
 
　慧眼清淨人，　　於此乃能見。
 
　以佛威神力，　　觀察一切法，
 
　入住及出時，　　所見皆明了。
 
　一切諸法中，　　法門無有邊，
 
　成就一切智，　　入於深法海。
 
　安住佛國土，　　出興一切處，
 
　無去亦無來，　　諸佛法如是。
 
　一切眾生海，　　佛身如影現，
 
　隨其解差別，　　如是見導師。
 
　一切毛孔中，　　各各現神通，
 
　修行普賢願，　　清淨者能見。
 
　佛以一一身，　　處處轉法輪，
 
　法界悉周遍，　　思議莫能及。」
 
　　爾時，眾中復有菩薩摩訶薩，名：威德慧無盡光，承佛威神，觀察十方而說頌曰：

「一一佛剎中，　　處處坐道場，

　眾會共圍遶，　　魔軍悉摧伏。
 
　佛身放光明，　　遍滿於十方，
 
　隨應而示現，　　色相非一種。
 
　一一微塵內，　　光明悉充滿，
 
　普見十方土，　　種種各差別。
 
　十方諸剎海，　　種種無量剎，
 
　悉平坦清淨，　　帝青寶所成。
 
　或覆或傍住，　　或似蓮華合，
 
　或圓或四方，　　種種眾形相。
 
　法界諸剎土，　　周行無所礙，
 
　一切眾會中，　　常轉妙法輪。
 
　佛身不思議，　　國土悉在中，
 
　於其一切處，　　導世演真法。
 
　所轉妙法輪，　　法性無差別，
 
　依於一實理，　　演說諸法相。

　佛以圓滿音，　　闡明真實理，
 
　隨其解差別，　　現無盡法門。
 
　一切剎土中，　　見佛坐道場，
 
　佛身如影現，　　生滅不可得。」
 
　　爾時，眾中復有菩薩摩訶薩，名：法界普明慧，承佛威力，觀察十方而說頌曰：

「如來微妙身，　　色相不思議，

　見者生歡喜，　　恭敬信樂法。
 
　佛身一切相，　　悉現無量佛，

　普入十方界，　　一一微塵中。
 
　十方國土海，　　無量無邊佛，
 
　咸於念念中，　　各各現神通。
 
　大智諸菩薩，　　深入於法海，
 
　佛力所加持，　　能知此方便。
 
　若有已安住，　　普賢諸行願，
 
　見彼眾國土，　　一切佛神力。
 
　若人有信解，　　及以諸大願，
 
　具足深智慧，　　通達一切法。
 
　能於諸佛身，　　一一而觀察，
 
　色聲無所礙，　　了達於諸境。
 
　能於諸佛身，　　安住智所行，
 
　速入如來地，　　普攝於法界。
 
　佛剎微塵數，　　如是諸國土，
 
　能令一念中，　　一一塵中現。
 
　一切諸國土，　　及以神通事，
 
　悉現一剎中，　　菩薩力如是。」
 
　　爾時，眾中復有菩薩摩訶薩，名：精進力無礙慧，承佛威神，觀察十方而說頌曰：

「佛演一妙音，　　周聞十方剎，

　眾音悉具足，　　法雨皆充遍。
 
　一切言辭海，　　一切隨類音，
 
　一切佛剎中，　　轉於淨法輪。
 
　一切諸國土，　　悉見佛神變，
 
　聽佛說法音，　　聞已趣菩提。
 
　法界諸國土，　　一一微塵中，
 
　如來解脫力，　　於彼普現身。
 
　法身同虛空，　　無礙無差別，
 
　色形如影像，　　種種眾相現。
 
　影像無方所，　　如空無體性，
 
　智慧廣大人，　　了達其平等。
 
　佛身不可取，　　無生無起作，
 
　應物普現前，　　平等如虛空。
 
　十方所有佛，　　盡入一毛孔，
 
　各各現神通，　　智眼能觀見。
 
　毘盧遮那佛，　　願力周法界，
 
　一切國土中，　　恒轉無上輪。
 
　一毛現神變，　　一切佛同說，
 
　經於無量劫，　　不得其邊際。」
 
　　如此四天下道場中，以佛神力，十方各有一億世界海微塵數諸菩薩眾而來集會；應知一切世界海、一一四天下諸道場中，悉亦如是。
